<h1>Dobrodružství Po stopách démona</h1>

<div class="quote">
  <div class="content">
    <h4>Slunce</h4>
    Slunce je život. Je v něm síla nespočtu planoucích ohňů,
    jež hřejí naši zemi den co den.
    <p>
      Slunce nám dává zrodu i krmě i prozření.
    </p>
    <p>
      Slunce je v každém z nás, bez něj nelze žít.
    </p>
    <p>
      A někdy slunce, ten pramen našeho života, zahalí chmurný mrak. Pak pomalu zmíráme, dokud nezemřem…
    </p>
    <div class="author">Netěv Moudronoš</div>
  </div>
</div>

<h2 id="Než začnete hrát">Než začnete hrát</h2>
<div>
  Jako PJ musíš umět hru připravit. Ještě dříve, než se sejdete,
  měl bys mít nachystané, vymyšlené, nebo přečtené dobrodružství, které budete hrát, a k němu vše, co budeš
  potřebovat.
  <p>
    Než vůbec začnete hrát, měli by mít hráči nastudována
    pravidla pro hru i pro svá povolání. A mít pokud možno již
    připravené postavy. Tyto postavy bys měl nejdříve poznat,
    k tomu ti poslouží <a href="https://www.drdplus.info/pdf/charakternik.pdf">charakterník z vložených příloh v
    PPH</a>,
    který hráči vyplnili. Není na škodu si s hráči o jejich postavách promluvit a pozjišťovat, jak chtějí hráči
    hrát. Můžeš
    jim nahlédnout i do deníků, někteří hráči, hlavně ti mladší, mají takový zlozvyk psát si do vybavení věci, které
    tam
    nepatří (cennosti navíc, kouzelné předměty a věci z naší
    doby). Ve hře máš vždy poslední slovo, proto nebude-li se ti
    něco zdát, nakaž hráči, aby to změnil.
  </p>
  <p>
    Postavy jsou již vyřešeny, dobrodružství máš v hlavě a co
    dál? Je dobré připravit prostředí. Čím lepší atmosféra bude
    v pokoji, kde hrajete, tím silnější zážitek z toho budou hráči
    mít. Toho se dá dosáhnout mnoha způsoby. Pro toto dobrodružství bude nejlepší přítmí, které uzavře hráče před
    okolním světem. Pokud se již za okny setmělo, nechej to tak.
    Přes den můžeš zatáhnout závěsy, abys zamezil pronikání
    přílišného světla do pokoje. Je vyzkoušeno, že čím méně
    světla je v místnosti, tím méně se hráči soustředí na svůj
    zrak a více používají svou fantazii. Proto pokud můžeš, nech
    zhasnuto. Stačí rozsvítit jen malou lampičku v rohu nebo
    zapálit jednu či více svíček, abyste viděli do pravidel, osobních deníků, atd. Ze začátku budete v pravidlech
    asi listovat hodně, tak není dobré si kazit oči u svíčky, ale s dalšími
    hrami už nebudete potřebovat tak často koukat do papírů a
    klidně můžete hrát jen při svíčce.
  </p>
  <p>
    Skvělým pomocníkem je také dobrá hudba. Podíváš-li
    se na jakýkoliv film, je podkreslen nějakou hudbou. Každá
    nálada, každá chvíle má svou hudbu. Emoce při hře jdou
    hudbou velmi dobře ovlivnit. Když pustíš hudbu, hráči se
    jakoby kouzelným proutkem přenesou do světa fantazie a
    budou lépe přijímat příběh, který jim chceš vyprávět. Pokud
    si dokážeš k dobrodružství nachystat muziku přesně k dané
    náladě v určité části dobrodružství, uvidíš sám, jak moc to
    bude na hráče působit. Hudba se nedává do filmu nadarmo. Časté přepínání různých melodií si ale asi nech, až
    budeš v hraní PJ zkušenější. Přeci jen na tebe bude spousta
    věcí nových a napoprvé se ti z toho možná bude točit hlava. Udržet všechny věci důležité pro herní sezení bude
    ze
    začátku asi dost obtížné. S každým dalším dobrodružstvím
    se však budeš zlepšovat a všechno se ti jistě rychle dostane
    pod kůži.
  </p>
  <p>
    Máš-li všechno připraveno, směle do hry. Dobrodružství
    začíná…
  </p>
</div>

<h2>Po stopách démona</h2>

<h3 id="O co půjde">O co půjde</h3>
<div>
  <p>
    Na Taře, jižním kontinentu <a href="http://asterionrpg.cz/">Asterionu</a>, leží v Tabitských
    vrších malé městečko Potůčky. Nad ním na kopci stojí trosky
    starodávného kláštera zasvěceného bohu slunce Aurionovi.
  </p>
  <p>
    Již od založení byly Potůčky klidným městem, občas nějaká ta pitka a rvačka, ale to není v těchto končinách nic
    neobvyklého. Před nějakým časem se však spousta věcí
    změnila.
  </p>
  <p>
    Obyvatelé města si chodí poslední dny stále více stěžovat
    za starostou Malochem, že jim někdo krade jejich majetek.
    Starosta má problém a neví, jak ho řešit.
  </p>
  <p>
    Ve městě navíc někteří obyvatelé špatně spí. Budí se
    z hrůzných nočních můr a pak jsou celý den unavení. Mnozí
    věří, že by jim mohla ulevit Soria, kněžka bohyně Estel, která
    bydlí někde poblíž kláštera a občas zašla do Potůčků pomoci
    místním od jejich trápení. Teď, když Sorii nejvíce potřebují,
    se už deset dní ani neukázala. Začínají o ni mít strach.
  </p>
  <p>
    V tento neradostný čas přicházejí postavy do Potůčků.
    Snad dokážou místním obyvatelům nějak pomoci.
  </p>
</div>

<h4 id="Příběh Moga">Příběh Moga</h4>
<div>
  Je to již dávno, co se daleko na jihu narodil Mog. Již od
  mlada vynikal svými fyzickými schopnostmi a bystrou myslí.
  Tyto jeho vlastnosti však živořily ve stínu jeho ctižádostivosti, touhy po moci a bezohlednosti. Mog neměl nikdy
  žádné přátele, ostatní dělil pouze na ty, které může využít,
  a ty, které by měl zlikvidovat. Svým přístupem si nadělal
  spoustu nepřátel a útoky na jeho život se daly počítat na
  desítky. Ale stejně jako mnoho jemu podobných, i Mog se
  smrti bál. K čemu bude vše, co za života získal, když on už
  bude mrtev? Chránil se pomocí četných prostředků proti
  útokým dýkou, jedem či zaklínadlem, avšak bylo mu jasné,
  že smrt se mu oklamat nepodaří.
  <p>
    S tím se ovšem nehodlal smířit a dlouhá léta pátrání a
    vlastních výzkumů přinesla očekávaný plod. Stal se jím
    amulet zobrazující zatmění slunce - černočerný kámen na
    zlatém podkladu. Umožňoval Mogovi vypudit původní duši
    z těla vyhlédnuté oběti a zcela ho ovládnout.
  </p>
  <p>
    Pokud by ses chtěl na tuto věc podívat mechanismy Dračího doupěte Plus, pak na Moga pohlížej jako na theurga,
    který
    je v mentálním souboji schopen provést mentální praktiku
    Přeražení vazby k tělu pouze za pomoci popsaného amuletu,
    který musí mít cíl při provádění této praktiky u sebe.
  </p>
  <p>
    Při svém předposledním vtělení ovládl skřetího velitele
    Bahrúga. Získal tím velkou moc nad skřetími vojáky. Když
    s nimi táhl světem, přibíral další žoldáky, kteří s ním šli
    ničit, bořit a rabovat. Věděl, že za ním půjdou, když jim slíbí
    a dopřeje to, co chtějí.
  </p>
  <p>
    Jednoho dne Bahrúg - Mog dorazil do Aurionova kláštera nedaleko místa, kde později vznikly Potůčky. Vpadl se
    svými vojáky dovnitř a strhla se krvavá řež. Kněží klášter
    bránili a dokázali pobít spoustu nepřátel. To však nestačilo.
    S Bahrúgem šlo příliš mnoho mužů, než aby je kněží dokázali přemoci.
  </p>
  <p>
    Opat kláštera věděl, že je nutné ochránit tu největší vzácnost, kterou Chrám slunce skrýval. V podzemí ležela
    krypta,
    kde byly uloženy ostatky jeho moudrých a vážených předchůdců. Opat se probil celým klášterem až dolů do krypty.
    Ihned za ním však vběhl Bahrúg - Mog. Oba dole v kryptě svedli tuhý souboj, v němž opat zvítězil. Než však odťal
    skřetímu veliteli hlavu, stihl Mog pomocí amuletu utéct
    z Bahrúgova těla. Démon se neodvážil napadnout opatovu
    pevnou a uzavřenou mysl, proto z nouze vnikl do hladkých
    zdí dole v kryptě.
  </p>
  <p>
    Zraněný a vyčerpaný opat sebral z krve na zemi Mogův
    amulet a ukryl jej ve schránce krypty. Pak klesl na kolena a
    hlasitě zakřičel:
    „Aurione, vezmi si mě k sobě! Seber moji sílu a za ni
    chraň toto místo!“ Víc již nestihl říci, hlas mu s posledním
    slovem zakolísal a on se skácel mrtev k zemi. Od té doby
    bdí bůh Aurion nad kryptou, kde leží opat kláštera a jeho
    14 předchůdců. Všechny skřety, kteří pak chtěli dovnitř,
    sežehl palčivý Aurionův oheň, proto Mog zůstal sám, uvězněn v chladných mramorových zdech krypty.
  <p>
    Klášter byl vypleněn a vypálen a skřeti po nějakém čase
    odtáhli. Hluboko v zemi však zůstala síla v podobě nespočtu zakletých démonů vyvolaných strachem, bolestí a
    utrpením.
  </p>
  <p class="new-block">
    Léta běžela a dolů do krypty dlouho nikdo nezavítal. Mog
    sice vnímal, že v blízkosti jeho skrýše se čas od času objevili
    lidé, jejichž těl by se případně mohl zmocnit, ale neodvážil
    se opustit svůj úkryt. Až po devětasedmdesáti letech vystoupala po svahu do kláštera kněžka Soria se svým
    milencem
    theurgem Kalimem. Ucítila z toho místa moc duchů, kteří
    stále vyvolávali hrůznou vzpomínku na dávnou událost. Její
    bohyně Estel jí vnukla poslání - očištění tohoto místa od
    skvrn minulosti. Soria uposlechla a zůstala v klášteře. Podle
    Estelina přání odpoutávala neklidné duchy dávno zabitých
    kněží od této poznamenané země. Svými exorcismy však
    narušila rovnováhu, která tam panovala, a emoce dávno
    zemřelých se začaly drát ven. Soria však byla natolik silná,
    že je dokázala udržet v klidu.
  </p>
  <p>
    Kvůli svému poslání neměla Soria na Kalima tolik času,
    a on se začínal nudit. Jednou uprostřed noci, kdy je síla
    boha Auriona nejslabší, se rozhodl jít dolů do krypty, přestože Soria odtud cítila velkou moc a sama se tam
    nikdy
    neodvážila. Kalim sestoupil po schodech až dolů a tam uviděl dvě mrtvá těla - opata a Bahrúga. Kromě nich ucítil
    i někoho dalšího. Než však stačil cokoliv udělat, zaútočil
    na něj Mog.
  </p>
  <p>
    Kalim s cizí myslí ve svém těle vyběhl z chrámu pryč. Mog
    nenáviděl kryptu, kde byl po takovou dobu zavřen, a nutil
    Kalima, aby jej odnesl co nejdál od míst, která jej tak dlouho věznila. Kalim však byl theurg, Mogovi se urputně
    bránil a nechtěl se mu poddat. Láska, kterou cítil k Sorii, byla
    natolik silná, že jej táhla zpět. Ten silný cit byl pro Moga
    nepřekonatelnou překážkou k úplnému ovládnutí Kalima.
    Mog začal být bezradný. V souboji dvou myslí nedokázal
    theurga přemoci. Rozpolcený Kalim pobíhal dlouhé týdny
    po lesích a přemáhal sám sebe. Tento nekonečný boj dlouho neměl vítěze.
  </p>
  <p>
    Až Mog, sice zesláblý svým vězením, ale nikoliv hloupý,
    našel v Kalimově mysli slabinu. Přestal s ním bojovat a začal
    mu našeptávat. Promlouval k němu a vybízel ho ke špatným
    myšlenkám. A chudák Kalim mu pomalu začal podléhat. Zlý
    Mog jej přesvědčil, že on je ten silný a že on se musí zbavit
    všech svých minulých závazků. Šeptal Kalimovi do ucha, že
    jej Soria chtěla podvést a že nejlepším trestem pro ni bude
    smrt. Zabitím své milé by Kalim jednou provždy přerval pouto, které mezi ním a Sorií je. Přerušil by jedinou
    bariéru bránící démonovi v úplném ovládnutí jeho těla i mysli.
  </p>
  <p>
    Jednou v lesích narazil Mog na hraničáře Zirka a jeho
    partu, a protože uměl opravdu dobře našeptávat, přesvědčil
    je, aby mu pomohli. Nasliboval jim spousty peněz a pokladů, krásné dívky a slávu, na což mu všichni kývli. Démon
    se i s celou bandou usídlil v jeskyni v lese Šeravě. Aby měli
    v jeskyni co jíst, chodil zloděj Orbek z Mogova příkazu do
    Potůčků krást jídlo a některé další potřebné věci.
  </p>
  <p>
    Mog přesvědčil Kalima, a ten rozkázal, aby mu Zirkova
    banda dovedla Sorii ze zříceniny kláštera. Nechtěl si pro ni
    dojít sám, protože to místo nenáviděl a trochu se jej i bál.
  </p>
  <p>
    Pro bandu bylo těžké kněžku zajmout, bránila se, seč
    mohla, a nejspíš i bohyně Estel v boji pomohla, protože
    když se se Sorií únosci vrátili, byli mnozí z nich nepříjemně
    zranění.
  </p>
  <p>
    Mog ihned přinutil Kalima jít za jeho dívkou a vlastní
    rukou ji zbavit života. V Kalimovi však pořád zůstal kousek
    síly, dokázal se podvědomě vzepřít Mogovu nátlaku a odolat jeho křivým lžím. Sorii, svou milou, zabít nedokázal.
  </p>
  <p>
    Mog už ztoho šílel, stále nedokázal napůl zlomeného Kalima přemluvit k vraždě jeho nejmilejší. Kalimovo tělo se
    v tu chvíli pro démona stalo vězením. Bez toho, že by Kalima
    ovládl, a bez svého amuletu, který ve spěchu nechal dole
    v kryptě, se nedokázal převtělit. Proto musel dál v Kalimovi
    přebývat, i když už pomalu zjišťoval, že je možná nad jeho
    síly Kalima přemoci.
  </p>
  <p>
    Protože amulet postrádal a chtěl jej mít, poslal pro něj
    toho nejlepšího, koho měl - zloděje Orbeka. Sám zatím stále hledal skulinky v Kalimově mysli. Chtěl-li se
    osvobodit,
    musel Kalima přimět, aby svou dívku k smrti nenáviděl. To
    se mu však stále nedařilo…
  </p>
  <p>
    Mezitím, protože kněžka klášter opustila, začala moc
    vzpomínek minulosti sílit a pronikat do okolí. To přineslo
    některým obyvatelům Potůčků zlé sny.
  </p>
  <p class="new-block">
    Za těchto okolností přicházejí do Potůčků postavy. Kdo
    ví, snad najdou spojitost mezi všemi třemi problémy, které
    v Potůčcích jsou, a naleznou „konec“ Mogova příběhu.
  </p>
</div>

<h2 id="K dobrodružství">K dobrodružství</h2>
<div>
  Dobrodružství je rozděleno do dvou částí, které mohou proběhnout během dvou herních sezení.
  <p>
    V první části se dobrodružství odehrává v Potůčcích a
    v troskách Aurionova kláštera. Během této části se dá družina dohromady, postavy se začnou navzájem více
    poznávat
    a hráči se budou učit společné hře. První část dobrodružství
    je popsána podrobněji, poslouží PJ, aby se naučil vést hru
    a aby věděl, na co všechno je potřeba brát zřetel. V druhé
    části si pak postavy budou spojovat různé indicie a vydají
    se do lesa Šeravy. Nakonec najdou potůčkovské zloděje a
    obě linie se jim slijí v jeden příběh. Dobrodružství by mělo
    končit úspěšným zbavením se démona a osvobozením Kalimova těla i mysli.
  </p>
  <p>
    V obou částech najdeš popisy míst a postav. Ty jsou tu
    pro tebe. Text napsaný <span class="for-players">tučnou kurzívou</span> je určen ke sdělení
    hráčům. Snaž se text nečíst, ale rovnou jej hráčům přednášet, samozřejmě svými slovy. Čtení totiž narušuje
    plynulost
    hry. Hráči hned vědí, že se dostali někam, kam měli, a že se
    tohohle směru mají držet. Ne, ty jako PJ bys měl v hráčích
    stále udržovat nejistotu.
  </p>
  <p>
    V příručce PJ máš přiloženy potřebné mapy k dobrodružství. Podle nich se orientuj, ale hráčům je neukazuj.
    Kdyby hráči měli v průběhu dobrodružství zájem si nějakou
    mapu pořídit, nedávej jim nikdy tu svou. Jsou tam zaznačené věci, které by hráči neměli vědět. V Potůčcích není
    žádný písař ani kreslič map, proto se mapa jen tak sehnat
    nedá. Někdo jim může nakreslit plánek nejbližšího okolí,
    které zná - bude to však jen hrubý orientační náčrtek. A
    protože nechceme, aby hráči pojali podezření, kam se mají
    vydat, nakresli jim Potůčky doprostřed, přestože ty je máš
    na mapě v levém dolním rohu. Pokud si hráči budou kreslit
    mapu sami, popisuj jim jen, jak vypadá prostředí, ve kterém
    jsou, a oni ať si zaznamenají, co jim přijde důležité.
  </p>
</div>