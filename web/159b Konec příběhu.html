<h2 id="Konec příběhu">Konec příběhu</h2>

<div>
    Nebude lehké Sorii zachránit a chytit jejího přítele Kalima,
    v němž se stále ještě skrývá démon Mog. Pokud ale budou
    hráči hrát dobře, nakonec se jim to podaří.
    <p>
        Největším přáním osvobozené Sorie bude záchrana jejího přítele. K tomu však potřebuje pramen démonovy síly
        - Mogův amulet. Dozvěděla se o něm, když ji Mog držel v jeskyni a vztekal se, že se Orbek s amuletem pořád
        nevrací.
    </p>
    <p>
        Od té doby se snažila Moga poznat a vycítit z něj jeho
        slabiny. Jedinou možnost, jak zachránit svého přítele, vidí
        v tom, že nechá démona znovu se převtělit. Proto musejí
        postavy přinést amulet z podzemí chrámu a umožnit tak Sorii, aby ulehčila svému příteli od jeho dlouhého
        trápení.
    </p>
    <p>
        Mají-li již postavy amulet u sebe, ušetří si jednu cestu do
        chrámu a nazpět.
    </p>
</div>

<h3 id="Osvobození Kalima">Osvobození Kalima</h3>
<div>
    Soria umí spoustu věcí a když uvolňovala duchy, mnohým
    dalším se naučila. Přesto pro ni nebude lehké se Moga zbavit.
    <p>
        Za tu dobu, co ji Mog věznil v jeskyni, dokázala prohlédnout jeho úmysly. Zjistila, že Mog již nechce být v
        Kalimově
        těle, že se jej chce zbavit a najít si nějaké jiné. Naneštěstí
        má ale démon největší strach z toho, že by se musel vrátit
        zpět do sfér. Tak dlouho hledal nesmrtelnost a teď by se jí
        měl vzdát? To nikdy.
    </p>
    <p>
        Kněžka Soria dokáže odhadnout své síly a ví, že Mog je příliš mocný na to, aby jej byla schopna zcela zničit.
        Proto se
        rozhodne zaklít jeho duši do ztrouchnivělého stromu hluboko
        v Mokřinách, kam nikdo nechodí. Tím bude nadlouho uvězněn v trouchnivém dřevě, a až se kmen rozpadne, jistě
        nemine
        Mogovu démonickou duši spravedlivý posmrtný ortel. Další
        dlouhé vězení bude pro Moga dostatečným trestem.
    </p>
    <p>
        Pokud budou postavy chtít pomoci, mohou Moga přivázat k vhodnému kmeni uprostřed močálů, pak je ale Soria
        vyzve, aby odešly. Kdyby tam zůstaly, byly by prvními, které se Mog pokusí ovládnout. Co se ten den stalo, mělo
        by
        zůstat v tajnosti. Našlo by se totiž nemálo těch, kteří by se
        rádi vydali do Mokřin na démona podívat. Postavy se pak už
        nikdy nesmějí do močálů vrátit, jinak by se jim stalo totéž,
        co chudáku Kalimovi.
    </p>
    <div class="for-players">
        <p>
            Sedíte mlčky na okraji Mokřin, daleko od místa, kde jste
            uvázali démona. Neslyšíte nic, je tu ticho a mrtvo. Na tvářích cítíte chladivý bílý opar, jenž přikrývá svým
            závojem
            zrádný močál. Jste tu již dlouho, ale stále vás objímá strach
            a zároveň úcta k tomu místu. Myslíte na Sorii a Kalima,
            bojíte se, kde je jim konec.
        </p>
        <p>
            Tu se najednou rozestoupí oblak mlhy a odhalí stíny dvou
            postav vystupujících z Mokřiny. Začínáte poznávat známé
            siluety a po chvíli i tváře postav, které ve vás v posledních
            dnech zanechaly tu nejhlubší vzpomínku. Jdou k vám. Soria
            s Kalimem se drží za ruce, a když přijdou blíž, zahlédnete
            radostný úsměv na jejich rtech…
        </p>
    </div>
    <p>
        A tak došel příběh šťastného konce. Postavy už se asi
        nedozvědí, že démon křičel a prosil kněžku, aby jej pustila
        ven. Soria byla hodná, dokázala Mogovi odpustit. Proto se
        teď na pahýlu uhnilé větve ve větru houpe Mogův amulet…
    </p>
    <p>
        Není ovšem vyloučeno ani to, že se Mog ze svého vězení
        nakonec osvobodí a vydá se páchat další špatnosti. A pokud
        mu postavy po letech zkříží cestu, bude to jen vhodná zápletka na další dobrodružství, když už budou postavy
        odkázány
        jen na vlastní síly a schopnosti.
    </p>

    <p class="new-block">
        A slunce vyšlo, noční chmury zmizely a v kraji se opět žilo
        dobře…
    </p>
</div>

<h3 id="Oslava">Oslava</h3>
<div>
    Kněžka se vrátila i se svým dlouho ztraceným přítelem,
    obyvatelům se zase přestaly zdát sny a problém se zlodějem v Potůčcích je vyřešen. Takový úspěch chce pořádnou
    oslavu. A kde jinde by se mohli všichni společně veselit, než
    U Tlustého pavouka.
    <p>
        Hospodský a starosta Maloch je rád, že se všechno vrátilo do zaběhnutých kolejí a Potůčky jsou zase klidné
        město.
        Dobrodruhy ve své hospodě vždy rád přivítá a pohostí a na
        jejich hrdinské činy se tu dlouho jen tak nezapomene.
    </p>
</div>

<h3 id="A co dál?">A co dál?</h3>
<div>
    Příběh skončil, ale život jde dál. Postavy budou i potom
    putovat a poznávat nové končiny a příběhy jejich světa. Na
    své nedávné pouti poznaly spoustu lidí, dozvěděly se o jejich
    radostech, ale i trápeních, a to už je těsto, ze kterého se dají
    upéct další nová dobrodružství.
    <p>
        Jen si vzpomeň na Erikana, který slíbil hrdinům, že až
        pojedou někdy přes Tabit, mohou se zastavit, když mu tak
        dobře poradili.
    </p>
    <p>Zirkova banda měla u sebe hodiny, které ukradla kupci.</p>
    Ten je nechal pronásledovat, a proto banda přijela do Šeravy. Ale kde jsou ti pronásledovatelé? Co všechno je
    kupec ochoten udělat, aby dostal hodiny zpět?
    <p>A to není zdaleka vše, co se z uplynulých dvou sezení dá uhníst.</p>
</div>