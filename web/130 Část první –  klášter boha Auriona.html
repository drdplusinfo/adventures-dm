<h2 id="Část první – klášter boha Auriona">Část první – klášter boha Auriona</h2>

<h3 id="Začátek">Začátek</h3>
<div>
    Hned na začátku přednes hráčům úvodní text o slunci od
    Netěva Moudronoše. Bude to pro ně jako název filmu. Když
    víš, jak se film jmenuje, těšíš se na to, co v něm bude a
    jak jeho příběh skončí. Tenhle úvod lehce navodí náladu a
    směr, kterým se bude dobrodružství ubírat.
    <p>
        Řekni hráčům, že dobrodružství se odehrává na přelomu
        léta a podzimu. Počasí tedy není nijak teplé, ale ani nijak
        mrazivé. Obloha je zakrytá mraky, které vypadají, jako by
        se z nich měl právě spustit déšť.
    </p>
    <p>
        Je dobré popisovat počasí. V tomto dobrodružství vytvoříme takový zvláštní efekt. Když příběh začne, počasí je
        už
        několik dní zatažené a čím blíže postavy chrámu budou,
        tím hroznější mraky se jim budou honit nad hlavou. Když
        všechno dobře skončí, mraky se roztrhají a vyjde slunce.
        Jde o metaforu, která má vyjadřovat oslabení boha slunce
        Auriona a následné navrácení jeho síly.
    </p>
    <p>
        Se silou boha nemá v tomto případě počasí nic moc společného, ale jeho změna ještě umocní zážitek postav. Budou
        v tom cítit mystično v podobě božské síly.
    </p>
    <p>
        Ptáš se, proč to? Protože to dá atmosféru celému příběhu
        a radost hráčů z vítězství bude navýšena o to, že postavy
        uvidí, že to s krajem okolo Potůčků opravdu něco dělá. Jak
        již bylo řečeno, je to efekt, ba dokonce skoro filmový. Ve
        filmech je také spousta nesmyslů, které jsou tam jen proto,
        že se nám na ně dobře dívá. Ve sci-fi snímcích přece také
        uslyšíš silný výbuch, když se zásahem rozletí vesmírná loď.
        Ve vesmíru se přece zvuk nešíří, ale vypadá to dobře, tak to
        tam filmaři dali.
    </p>
</div>

<h3 id="Zapojení postav do hry">Zapojení postav do hry</h3>
<div>
    Aby mohlo dobrodružství začít, musíme nejdřív postavy
    nějak spojit a nechat je přijít do Potůčků. V části Tvorba
    dobrodružství ses dozvěděl, jak můžeš dát postavy dohromady a jak je „namočit“ do příběhu, který sis připravil.
</div>

<h4 id="Postavy se neznají">Postavy se neznají</h4>
<div>
    Při prvním dobrodružství se všechny postavy často navzájem neznají. Proto je musíš dát nějak dohromady. Více
    postav pak vytvoří družinu, která má větší šanci na přežití ve světě Dračího doupěte Plus. Větší počet postav má
    spoustu schopností, a celé dobrodružství tak mohou řešit
    mnoha různými způsoby.
    <p>
        Ale jak postavy na začátku seznámit? Je dobré nechat
        navzájem neznámé postavy prožít nějakou společnou, třeba
        i nevelkou příhodu, při které budou moci spolupracovat a
        navzájem se sblíží.
    </p>
    <p>
        Před tím, než začneš postavy vůbec dávat dohromady,
        měl by sis zjistit, co chtějí a o co se zajímají. Některá postava
        hledá dobrodružství, jiná peníze a mnohá slávu či pomstu.
        Když je budeš zapojovat do začátku dobrodružství, měl bys
        jim nabídnout to, co opravdu chtějí. Už od začátku podporuj u postav jejich cíle. Začínající hráči se většinou
        chytnou
        první věci, kterou jim PJ předloží, ale ti zkušenější už dělají
        cavyky. Nehrnou se do všeho, co jejich postavě není tak
        úplně po chuti. Proto jim musíš poskytnout ty informace,
        které zrovna chtějí.
    </p>
    <p>
        Tohle dobrodružství začíná v Potůčcích, proto potřebujeme dobrodruhy právě tam. Zkus pro každou postavu vymyslet
        důvod, proč se do Potůčků vydala.
    </p>
    <p>Například:
    <ul>
        <li>Bojovník Nebojsa si už jako malý kluk hrával na hrdinu,
            zůstával v noci venku, klackem dráždil vosy a podobně. Jednou se mu ale podařilo zachránit koně z hořícího
            domu a od té doby se ničeho jen tak nezalekne. Alespoň
            se to o něm povídá. Nedávno se doslechl, že kousek na
            sever od jeho osady je les jménem Šerava, který je prý tak
            temný, že se v něm bude bát i on. Tak to je pro něj výzva.
            „Co doma?“ řekne si a jde. Cesta k lesu vede přes Potůčky
            a tam se teprve začnou dít věci.
        </li>
        <li>Mladý theurg Tadeáš se zajímá o záhady všeho druhu,
            proto když se k němu donese, že nad Potůčky se tyčí
            záhadný zřícený klášter, bude se tam chtít podívat.
        </li>
        <li>Čaroděj a kněžka se dozvědí, že je v Potůčcích trh, a chtějí si tam nakoupit nějaké zásoby na své další
            putování světem.
        </li>
        <li>Zlodějce Rosalindě zemřel v Potůčcích vzdálený strýc a
            všechno jí odkázal (vysoké zázemí). Proto se vydává do
            Potůčků, aby si prohlédla své dědictví. Když se dozví,
            že se tam krade, nenechá to jen tak. Není přece žádná
            houžvička a nechce zase ztratit rychle nabyté dědictví.
        </li>
        <li>
            Zvonek je ještě malý kluk, jednou z něj bude silný hraničář, ale teď jde do Potůčků s kozou na trh. Musí ji
            vyměnit za obilí, jinak nebude po špatné úrodě čím osít a jeho
            rodina zemře hladem. Rád by si přivydělal nějaký dukát,
            aby sobě i svým blízkým přilepšil.
        </li>
    </ul>

    <p class="new-block">
        Sám vidíš, jak potom postavy samy budou chtít místní
        problémy řešit, ať již pro svoje nebo cizí dobro. Některé
        zážitky přímo vyhledávají, jiné dobrodružství řeší, protože
        chtějí, nebo dokonce musí.
    </p>
    <p>
        Když už máme postavy někde blízko Potůčků, má každá
        z nich nějaké své povšechné informace o okolí a nějaký cíl,
        za kterým si chce jít. Nyní je už jen musíme dát dohromady.
        Můžeš si vymyslet nespočet různých způsobů.</p>
    <ul>
        <li>Starosta Potůčků Maloch se rozhodne přímo sehnat
            nějaké lidi, kteří mu pomohou dopadnout potůčkovského zloděje. Když už si je najme, chce, aby
            spolupracovali.
            Starosta není hloupý a ví, že víc hlav víc ví. Postavy tedy
            budou zpočátku donuceny pracovat společně, ale za čas
            se jim to třeba zalíbí.
        </li>
        <li>Podobně mohou postavy jen tak sedět v hospodě v Potůčcích a jakmile se začne mluvit o tom, že se tu krade,
            začnou se vyptávat navzájem a brzo zjistí, že mají podobné záměry. Pokud mezi sebou překousnou konkurenci,
            proč by se nemohly dát dohromady?
        </li>
        <li>
            Může se stát, že budou postavy obviněny ze zločinu a zavřeny,
            třeba i neprávem. Spolu mohou z cely utéct, a to by je mělo
            stmelit natolik, že spolu alespoň na čas zůstanou. Pak již jen
            stačí, aby jedna z postav chtěla z nějakého (výše popsaného)
            důvodu do Potůčků a máme je tam, kde chceme.
        </li>
    </ul>
</div>

<h4 id="Postavy se znají">Postavy se znají</h4>
<div>
    Budeme-li předpokládat, že postavy už se znají, máme půl
    práce ulehčeno. Pro toto dobrodružství se nehodí, aby byly
    postavy přímo z Potůčků, proto je budeme muset do nich
    nejprve nasměrovat.
    <p>
        Na prvních úrovních jsou postavy většinou velmi mladé,
        proto můžeme počítat s tím, že mají často nějaké domácí zázemí. Žijí doma s rodiči, ať už jsou to chudáci nebo
        bohatí kupci.
        Odněkud se postavy znát musejí. Nejspíš mají stejný zájem,
        chodí na stejná místa a provádějí nějakou společnou činnost.
        To všechno může postavy seznámit ještě dlouho před tím, než
        vůbec dospějí a budou se chtít vydat za dobrodružstvím.
    </p>
    <p>
        Tady máš zase pár příkladů, jak postavy „dostrkat“ do Potůčků:
    </p>
    <ul>
        <li>Postavy již odmalička poslouchaly úžasné příběhy Mistra
            Tala. Nevěděly však, že hrdinové vystupující v jeho příhodách nejsou určeni jen pro jejich pobavení, ale aby
            se
            z nich patřičně poučily. Jednou přijde do domu postavy
            její babička a začne nadávat a lamentovat, jak už nechce
            v Potůčcích zůstat ani chvíli a že se stěhuje k nim. Postava se svěří Mistrovi, a toho hned napadne šibalská
            myšlenka. Pošle tu postavu a její kamarády babiččin dům do
            Potůčků prověřit. Ví, že se tam nic neděje, a tak se jeho
            svěřencům nemá co stát. Alespoň konečně půjdou na
            zkušenou a přiučí se něčemu ve světě.
        </li>
        <li>Stejný Mistr může postavy požádat, aby zanesly psaní jeho
            přítelkyni Pojetě, která žije v Potůčcích. Mistr moc dobře
            ví, že cesta trvá několik dní a že si budou postavy muset
            shánět jídlo a nocleh. Dopisem zabije dvě mouchy jednou
            ranou. Pozdraví svou dlouholetou přítelkyni a ještě své
            svěřence přiučí přežití na cestách.
        </li>
        <li>Sestra některé z postav se ztratí a všechny stopy budou
            nasvědčovat tomu, že utekla s jedním mladíkem z nedalekých Potůčků. Otec je rozhněván, ale protože má příliš
            práce a nemá čas honit dceru někde po lesích, vyšle svého
            nejstaršího syna, aby ji našel a přivedl. Jenomže jemu se
            nechce do Potůčků samotnému, proto s ním vyrazí několik jeho nejlepších kamarádů.
        </li>
        <li>
            Jedna z postav může přijít za svými přáteli s tím, že se
            pohádala s rodiči a že jde z města pryč. „Jde někdo se
            mnou?“ zeptá se. Někteří se přidají, jiní ne. A kam povede první cesta? K tetě Pojetě do Potůčků, protože to
            je jediná spřízněná duše v celé rodině.
        </li>
    </ul>
    <p>
        Vidíš, je spousta toho, co může postavy přimět k tomu,
        aby opustily pohodlí svého domova a vydaly se na strastiplnou cestu dobrodruha. Sám si vyber, co bude pro tvou
        družinu na začátek dobrodružství nejvhodnější. Každému
        vyhovuje něco jiného, proto volba záleží jen na tobě.
    </p>
    <p>
        Rozhodni se, jestli postavám přímo řekneš, co se událo a
        kam se dostaly, nebo jestli celé jejich setkání a příchod do
        Potůčků odehraješ.
    </p>
</div>

<h3 id="Potůčky">Potůčky</h3>
<div>
    Ač leží Potůčky na úpatí Tabitských vrchů na světě Asterionu, můžeš si je zasadit podle libosti do jiného nebo třeba
    i svého světa.
</div>

<h4 id="Historie Potůčků">Historie Potůčků</h4>
<div>
    Potůčky byly založeny před necelými patnácti lety. Zdejší
    lidé si vyprávějí, že když sem přišli první lovci, bylo zrovna
    babí léto. Všude kolem létala jemná vlákna pavučin, která
    se v hustých závěsech uchycovala v rákosí kolem vody. Tak
    podle toho času nazvali potok Pavoučím potokem.
    <p>
        Potůčky byly původně osadou dělníků, pracujících v blízkém lomu na mramor. Jak se ale začali přistěhovávat noví
        obyvatelé, rozrostly se na takové malé městečko. Teď už
        pracuje v kamenolomu jen pár místních, mramor se vozí
        pryč do Tabitu, centrálního města Tabitských vrchů.
    </p>
    <p>
        Před čtyřmi roky přicestovala do Potůčků dvojice poutníků.
        Byla to Soria, kněžka bohyně Estel, a její přítel, který se vyznal
        v tajemství kouzel. Do ruin kláštera vešli společně, ale vrátila
        se pouze kněžka, jejího druha již nikdo více nespatřil.
    </p>
    <p>
        Soria často scházela do údolí a pomáhala obyvatelům
        Potůčků od jejich trápení a nemocí. Není divu, že tu každému přirostla k srdci, a když už se dlouho neukázala,
        spoustě
        lidem začala chybět.
    </p>
    <p>
        Události, které se začínají v poslední době dít, nasvědčují tomu, že opravdová historie Potůčků se začne psát až
        nyní.
    </p>
</div>

<h4 id="Příchod do Potůčků">Příchod do Potůčků</h4>
<div>
    <div class="for-players">
        Na úpatí kopců, porostlých svěží zelenou travou, se rozprostírá malebné údolí. Jako zářící stužka jej protíná
        stříbrně
        se lesknoucí hladina potoka, který se napříč údolím kroutí
        v několika meandrech. Na jeho levém břehu stojí malé městečko. Tvoří jej nízká dřevěná stavení a jeden velký
        kamenný
        dům uprostřed. Zbytek údolí, převážně část od pravého
        břehu potůčku, pokrývají lány obilí a pastviny se stády
        pasoucích se ovcí, koní a dobytka. Na vrcholku nejvyššího
        kopce, který se tyčí na sever od městečka, se nacházejí ruiny
        jakési velké stavby.
    </div>
    <img src="/images/133.png" class="centered">
    <p>
        Městečko Potůčky je ve skutečnosti jedna větší vesnice.
        Jeho dřevěné domky stojí na levém břehu Pavoučího potoka,
        který pramení na několika místech Tabitských vrchů a ústí
        do Královské řeky, největší řeky Východní dálavy. Většina
        obyvatel se živí pastevectvím a pěstováním obilí. Někteří
        obyvatelé pracují v nedalekém kamenolomu, který se nachází několik mil na západ, hlouběji v Tabitských vrších.
        Kromě
        zemědělců a horníků žijí v Potůčcích i lovci a řemeslníci.
    </p>
    <p>
        Od úsvitu panuje v městečku čilý ruch. Ozývá se z něj směsice nejrůznějších zvuků, ráno je slyšet bučení krav a
        bečení
        ovcí, které se brodí přes Pavoučí potok na druhou stranu
        údolí, kam je vyvádějí pasáčci na pastvu. Přes den se pak
        z Potůčků ozývá zpěv žen, které máchají v potoce prádlo, křik
        a smích dětí, pobíhajících a hrajících si mezi dřevěnými domky společně s několika málo místními psy, kteří
        patří zdejším
        bohatším obyvatelům. Z kovárny jsou slyšet údery kladiva a
        z dvorce koňského handlíře řehtání koní a občasné zapráskání biče. Z oken se line vůně připravovaného jídla,
        zatímco
        na zápražích domků vysedávají starci pokuřující z dýmek a
        babičky, které spolu čile klábosí. V některém z oken nebo
        na střeše je možné spatřit vyhřívající se kočku, na dvorcích
        pobíhá drůbež. Večer se vracejí domů unavení muži z kamenolomu, většinou jdou rovnou na kutě, jen někteří se pak
        ještě společně s rolníky a řemeslníky trousí do místní hospody U Tlustého pavouka. Mezitím vedou pasáčci zvířata
        zpět
        z pastvy a zavírají je do stájí. Toho všeho si mohou postavy
        povšimnout, pokud do Potůčků dorazí během dne. V noci
        je městečko poměrně tiché, z některých domků se ozývá
        chrápání spáčů, občas zaštěká pes nebo zamňouká kočka.
        Dobrodruzi mohou narazit na několik motajících se opilců,
        vracejících se z hospody (ta zavírá mezi druhou a třetí hodinou ranní), nebo mohou vyplašit dvojici milenců,
        která se
        snaží být co nejméně nápadná. V noci obchází mezi domky
        ponocný. Když potká postavy, bude se jich vyptávat, co zde
        hledají a zda nechystají nějakou neplechu. Může je například podezřívat z toho, že chtějí něco ukrást. Ponocný
        nedovolí, aby se postavy v noci potulovaly po městečku. Požene
        je do postele, pokud nemají v Potůčcích kde spát, vyprovodí
        postavy na okraj vesnice a doporučí jim, aby se vrátily až
        ráno. Ponocný u sebe nosí starou, ochraptělou vojenskou
        trubku, na kterou občas zlehka zatroubí. Kdyby se ve městě
        něco dělo, zatroubí na poplach.
    </p>
    <p>
        Co budou postavy chtít v Potůčcích dělat, závisí na tom,
        co sem přišly hledat. Samy už by měly mít nějaký cíl, kvůli kterému sem přišly a po kterém by také měly jít.
        Někdy
        se stává, že hráči často zapomínají na cíle svých postav.
        Upnou se na řešení dobrodružství a důvod, proč sem přišly,
        je už vůbec nezajímá. V takovou chvíli jim připomeň, aby se
        zamysleli, nad tím, co tu původně zamýšleli.
    </p>
</div>

<h4 id="Co se v Potůčcích povídá">Co se v Potůčcích povídá</h4>
<div>
    Tak jako většina ostatních míst, mají Potůčky své pověsti,
    příběhy a zkazky o zvláštních místech v okolí. A pověsti
    jsou od toho, aby se povídaly. Zvláště pak neznalým cizincům, kteří je chtějí poslouchat. Proto, budou-li se postavy
    vyptávat na okolí, mohou se dozvědět spoustu zajímavých
    věcí, ať již pravdivých či nikoliv.
    <p>
        Pověsti mohou hráčům v mnohém napovědět, ale často
        je také pěkně zmatou. A to je právě účel. Ne každé místo
        něco skrývá, ne na každém se něco nalézá. O to je pak zajímavější, když se jedna z mála pověstí ukáže jako
        pravdivá.
    </p>
    <p>
        Hráči by si měli zvyknout, že k povídačkám si každý občas
        něco přimyslí a pravda je většinou úplně někde jinde. Na
        druhou stranu, každá pověst má v sobě kousek pravdy.
    </p>
    <p>
        Bude dobré, když postavy postupně od různých obyvatel
        uslyší všechny pověsti, které jsou níže popsány. Některé
        jsou totiž důležité pro dobrodružství v lese, a jak bylo řečeno
        dříve, ty ostatní mají postavy jen zmást.
    </p>
</div>

<h5 id="Aurionův klášter">Aurionův klášter</h5>
<div>
    O Aurionově klášteře snad ví v Potůčcích každý. Je to stará
    zřícenina, která zůstala po kdysi honosném klášteře boha
    slunce. Nikdo tam ale nechodí, povídá se, že tam v noci
    straší, a i přes den je to nepříjemné místo. Někde poblíž
    kláštera přebývá kněžka Soria. Nikomu se nikdy nesvěřila,
    co tam dělá, ale obyvatelé ji z ničeho zlého nepodezřívají.
    <p>
        Nikdo neví, co se v klášteře doopravdy stalo. Některé
        pomluvy vyprávějí o tom, jak se místní kněží zprotivili svému bohu a on za trest chrám zbořil.
    </p>
</div>

<h5 id="Kamenolom">Kamenolom</h5>
<div>
    Kamenolom k Potůčkům tak úplně nepatří, cesta vede
    kolem a města se těžba nijak moc netýká. Vytěžený kámen
    se hned odváží pryč a většina horníků přespává přímo
    v kamenolomu. Někteří však odcházejí po práci spát do
    Potůčků. Kamenolom dává příležitost vydělat si něco málo
    na živobytí. Práce v něm je ale tvrdá.
    <p>
        Kamenolom není pro naše dobrodružství příliš důležitý,
        proto si jej můžeš zahrát, jak chceš. Postavy, které se tam
        vydají, neuvidí nic víc než spoustu kutajících horníků.
        Tohle místo není nijak zvlášť zajímavé a nic se v něm neděje, ale můžeš jej klidně použít ve svých
        dobrodružstvích.
    </p>
</div>

<h5 id="Mokřiny">Mokřiny</h5>
<div>
    Na sever od míst, kde leží Šerava, se rozkládají Mokřiny.
    Mokřiny jsou věčně přikryté mlhou, z níž jsou slýchávat
    podivné zvuky. Říká se, že jsou tam vidět světélka, která
    lákají pocestné hluboko do bažin, kde je tak podmáčená
    zem, že kdo do ní zapadne, už se ven nevyhrabe.
</div>

<h5 id="Šerava">Šerava</h5>
<div>
    Šerava je les táhnoucí se na severovýchod od Potůčků. Je
    hluboký a ponurý, kdysi skrz něj vedla cesta, ale nyní už
    po ní nikdo nechodí. Podle obyvatel není v lese bezpečno,
    proto se od něj radši drží dál.
    <p>
        Více najdeš v druhé části dobrodružství.
    </p>
</div>

<h5 id="Zatopený chrám">Zatopený chrám</h5>
<div>
    Jednou z největších záhad potůčkovského okolí je zatopený
    chrám v jezírku s vodopádem na východě.
    <p>
        Před mnoha lety byly totiž chrámy dva. Jeden v Aurionově klášteře a druhý ve východních kopcích. Snad to byl
        trest bohů, to nikdo neví, ale jednou se z ničeho nic začala
        třást země. Kopec, na němž chrám stál, se sesunul, země se
        rozevřela a chrám se propadl. Říčka, která tudy protéká,
        průrvu nemilosrdně zatopila, a chrám tak i se všemi poklady
        zmizel pod vodou. V průrvě vzniklo jezírko, do něhož od té
        doby padá ze skály zpěněná voda.
    </p>
    <p>
        Někdy se stane, že voda opadne a nad hladinou jsou vidět
        klenby druhého Aurionova chrámu.
    </p>
    <p>
        Cesta sem vede napříč lesem, a tak není mnoho těch, kteří by se o pravdivosti této pověsti chtěli přesvědčit.
        Jak je to
        doopravdy, se dozvíš v druhé části dobrodružství.
    </p>
</div>

<h5 id="Zřícená věž">Zřícená věž</h5>
<div>
    Od Potůčků na severovýchod stojí rozvaliny staré věže.
    Nikdo z potůčkovských neví, kdo a kdy ji postavil a ani
    proč. Momentální obyvatelé už přestávají věřit, že vůbec
    existuje, protože se žádný z nich už dlouho takhle hluboko
    do lesa nevydal. Podle pověsti zabloudili lovci v lese a náhodou natrefili na polorozbořenou kamennou věž.
    Utábořili se
    v ní, ale zažili tehdy tak hrůznou noc, že se o ní báli i vyprávět. Od té doby už nikdo ve věži nebyl.
    <p>
        Stejně jako popis jezírka a vodopádu jsme si nechali popis
        věže až do druhé části.
    </p>
</div>

<h4 id="Problémy">Problémy</h4>

<h5 id="Zloděj">Zloděj</h5>
<div>
    Prvním problémem, o němž se postavy dozvědí, jsou krádeže. V Potůčcích už asi deset dnů řádí zloděj, který bere
    jak jídlo, tak i peníze. Je zde pozdvižení, spousta lidí se bojí
    o své majetky, a tak vyřezávají petlice a nakupují zámky.
    O zloději se mluví hodně, toto téma se v poslední době omílá stále častěji.
    <p>
        Hledaným zlodějem je Orbek, jeden z bandy, která pomáhá Mogovi. Orbek je velmi schopný a nenechává za sebou
        mnoho stop. Ve městě není nikdo tak dobrý, aby dokázal
        Orbeka vypátrat a chytit.
    </p>
    <p>
        Orbek ale brzy zemře, tím se tento problém na čas vyřeší
        sám. Hráči se ale díky pátrání seznámí se spoustou obyvatel Potůčků a zjistí nějaké informace, po kterých se
        mohou vydat dál.
    </p>
</div>

<h5 id="Noční můry">Noční můry</h5>
<div>
    Některým obyvatelům se už více než týden zdají hrůzostrašné sny. Zvláště slabí a citliví lidé, jako jsou děti,
    starci a
    kovářova těhotná žena, se v noci s křikem probouzejí ze
    svých nočních můr. Trápí je to a nevědí, jak se toho zbavit. Každý to řeší po svém, ale ve městečku se o tom příliš
    nemluví. Kdo by taky chtěl, aby ho sousedi pomluvili a prohlásili za pomatence. Když už si se sny neví rady ani
    porodní
    bába Pojeta, začínají se bát. Věří, že Soria by jim mohla od
    jejich zážitků odpomoci, však už jim také pomohla mnohokrát. Jenomže teď, když je jí potřeba, se dlouho neukazuje.
    <p>
        Kdo by věřil, že sny a nepřítomnost Sorie mají něco
        společného? Když byla Soria unesena, nemohla se starat
        o duchy v klášteře a vždy o půlnoci, kdy se nejvíc derou
        ven, se zdají ony sny.
    </p>
    <p>
        Každý ve svých snech vidívá něco jiného, ale v něčem se
        shodují. Většina snů zobrazuje různé výjevy z bitvy, která se
        odehrála v klášteře.
    </p>
    <p>
        Ti, kterým se sen zdá, v něm hrají různou roli. Někdy jsou
        v bílém hábitu a bojují s nepřáteli, jindy se snaží uprchnout
        pryč. Mohou být dětmi, které se skrývají pod stolem a čekají
        na smrt, mohou být útočníkem, který to dítě zabije. Sny
        jsou různé a vždy jiné.
    </p>
</div>