<h2 id="Část druhá – napříč Šeravou">Část druhá – napříč Šeravou</h2>

<div>
    Vstupuješ do druhé části dobrodružství. Zde již není vše
    tak dopodrobna popsáno jako na začátku. Na následujícím
    dílu příběhu budeš muset zapojit i kus své fantazie a občas
    i zaimprovizovat, abys hru dovedl ke zdárnému konci. Ale
    neboj se, základních informací budeš mít dostatek.
    <p>
        Jen se snaž všechno hrát procítěně. Vžij se do těch postav,
        co nejvíc můžeš. Jako herec musí umět zahrát svou roli, ty
        bys jich tu měl umět zahrát spoustu. Čím lepší budeš herec,
        tím důvěryhodnější pro hráče cizí postavy budou.
    </p>
</div>

<h3 id="O Zirkově bandě">O Zirkově bandě</h3>
<div>

    Nyní je čas povědět si o tom, odkud Zirko se svými chlapy
    přišel a kam měl namířeno.
    <p>
        Všichni v Zirkově bandě se už nějakou tu dobu znají, toulají se světem a snaží se přivydělat si, jak to jde.
        Nedávno
        se jim podařilo obrat jednoho bohatého kupce o jeho vzácné hodiny, které koupil za opravdu nemalý peníz od těch
        nejšikovnějších trpasličích kovotepců. Kupec na to brzy
        přišel, dal si dohromady dvě a dvě a dal bandu pronásledovat. Zirko věděl, že když zmizí v Šeravě, těžko je pak
        někdo
        najde. Při útěku do Šeravy se dozvěděl o zatopeném chrámu
        v jezírku pod vodopádem. Protože tam stejně chtěli, vzali to
        oklikou přes ono pověstné místo. Chtěli si prověřit, jestli
        na tom nebude něco pravdy, takový chrám musí být přece
        narvaný spoustou cenností.
    </p>
    <p>
        U jezírka potkali jenom osamoceného rybáře, který tvrdil,
        že voda opadne jen někdy a není to tak dlouho, co se hladina opět zvedla. Zloděj Orbek, který měl hned po
        Zirkovi největší slovo, se dokonce do chladného jezírka potopil. Nedosáhl až na dno, ale shledal, že ve vodě
        nejspíš nic nebude.
    </p>
    <p>
        Zirko se ještě zeptal na cestu k nejbližšímu městu a pak
        i s celou bandou vyrazil do Potůčků. Jak se i s koňmi banda
        prodírala lesem, potkala zvláštního člověka. Vypadal zničeně a zuboženě, ale když je oslovil, i takovým chlapům,
        jaké
        Zirko v bandě měl, přeběhl mráz po zádech. Jeho zčernalé
        oči jim naháněly hrůzu, a když s nimi mluvil, třásli se.
    </p>
    <p>
        Ten člověk se představil jako Mog. Tvrdil, že už dlouho
        v lesích nikoho nepotkal a že se konečně našel někdo, kdo
        mu pomůže. Služba zadarmo se bandě vůbec nelíbila, proto jim Mog slíbil peníze, dívky a v neposlední řadě i
        slávu,
        kterou si hlavně Zirko přál. Přesvědčit celou bandu nebylo
        jednoduché, ale nakonec na Mogovy sliby všichni kývli.
    </p>
    <p>
        V prvé řadě chtěl Mog, aby mu banda přivedla kněžku,
        která žije v klášteře na kopci. Svěřil se Zirkovi, že s ní má
        nějaké nevyřízené účty. Zirkovi došlo, že přílišné vyptávání by mohlo přinést problémy, a tak se dál radši
        nezajímal.
        Mog mu ještě oznámil, že je bude čekat v jeskyni na severu
        Šeravy, a vyprovodil jej i s jeho kumpány na cestu.
    </p>
    <p>
        Protože les byl hustý a cesty zarostlé, uvolnily se několika
        koním jejich podkovy a Orbekův hnědák jednu dokonce ztratil. Než se vydali ke klášteru, zastavili se v Potůčcích
        a nechali
        své koně u kováře znovu podkovat. Orbekův hnědák byl po
        dlouhé, namáhavé cestě tak pochroumaný, že se jej jeho pán
        rozhodl u handlíře vyměnit za zdravého koně. Ve městě se
        dlouho nezdrželi, jak to jen bylo možné, vydali se ke klášteru.
    </p>
    <p>
        Po svých vyšplhali do kopce až nahoru a tam našli odpočívající kněžku. Nebyla však tak bezbranná, jak si ti
        holomci
        původně mysleli. Z její zvláštní moci se jim až točila hlava.
        Nakonec sice kněžku přemohli, ale všichni byli dolámaní a
        zničení.
    </p>
    <p>
        Když Mogovi dovedli, co chtěl, rozhodli se pořádně se
        v jeskyni zařídit, aby tam mohli nějaký čas přežívat. Proto se Orbek vypravil do Potůčků sehnat něco k jídlu a
        pro
        zahřátí. Aby to vše nevezl sám, vybral si Rabhoje, dalšího
        z bandy, který vyjel s ním.
    </p>
    <p>
        Když kovář podkovával koně, měl Orbek dost času si
        město projít, a tak teď hned věděl, kam hrábnout. Rabhoje
        i s koňmi nechal chvíli před půlnocí u mostu a zamířil přímo
        do krámu obchodníka Drobíka. Bez problémů odemkl šperhákem zámek, naložil si bednu jídla a pití, vybral
        Drobíkovi
        z pultu nějaké drobné, ještě za sebou zamkl a vydal se za svým
        kumpánem. Spolu to pak ještě za úsvitu dovezli do jeskyně.
    </p>
    <p>Podobně se vypravili do Potůčků ještě jednou.</p>
    <p>
        Dalším Mogovým přáním byl amulet, který zůstal v kryptě. Přestože Orbeka už nebavilo starat se o celou bandu,
        jak
        uslyšel o klášteře, nabídl se, že půjde sám. Dělal si zálusk na
        cenné věci, které by tam mohl najít. V chrámu neopatrně
        vběhl do krypty a málem uhořel. Do toho přišly postavy, ale
        než si s ním stačily pořádně promluvit, umřel jim na následky popálenin pod rukama.
    </p>
    <p>
        Orbek už se ke své bandě nikdy nevrátil. Mog neměl
        amulet a Zirko přítele.
    </p>
    <p>
        Zatímco byl Orbek pryč, Zirko, Tasmin, Rabhoj a Umbrok už se patřičně nudili. Vyptávali se, kdy i Mog začne
        plnit svou část dohody. Ten, aby si bandu udržel, se jim
        rozhodl vyhovět.
    </p>
    <p>Věděl, že v uhlířově chalupě bydlí i jeho mladá dcera.
        Tu si prý mohou chlapi chytit a dělat si s ní, co se jim zlíbí.
        Netrvalo to ani celý den a banda si do jeskyně tu chudinku, uhlířovu dceru Marii přivedla. Nebudeme rozvádět, co
        jí všechno mohli ti chlípníci udělat, ale když s ní skončili,
        nebylo jí zrovna do zpěvu.
    </p>
    <p>
        Po jejich bujaré zábavě se dívce poštěstilo, že ji nepřipoutali zrovna dokonale, a tak v noci, když všichni
        spali,
        utekla z jeskyně ven. Teď se nešťastná toulá po lese a hledá
        cestu, která by ji dovedla domů.
    </p>
</div>

<img src="/images/153.png" class="centered">