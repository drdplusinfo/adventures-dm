<h3 id="Návrat do Potůčků">Návrat do Potůčků</h3>
<div>
    Dříve nebo později se postavy vrátí zpět do Potůčků. Mnoho toho zjistily a zažily a budou chtít sdělit starostovi,
    na co všechno přišly. Rozhodnou-li se řešit všechno na vlastní pěst, stejně budou potřebovat spoustu odpovědí na své
    otázky, a ty v Potůčcích mohou dostat.
</div>

<h4 id="Další setkání">Další setkání</h4>
<div>
    Níže popsaní jsou pro druhou část nejdůležitější obyvatelé,
    kteří mohou družinu navést na správnou cestu. To, že jsou
    popsáni až zde, neznamená, že se s nimi postavy nemohly
    setkat už dříve. Tady by ale měly na ně narazit určitě.
</div>

<h5 id="Horník Jindřich Klepal">Horník Jindřich Klepal</h5>
<div>
    Jak už to tak bývá, v hospodě se člověk dozví ty nejzajímavější věci. Ani hospoda U Tlustého pavouka není výjimkou.
    Po práci sem občas zajde Jindřich Klepal, který pracuje od
    úsvitu do tmy v kamenolomu a co si vydělá, to propije. Jeho
    výplata však není velká, proto se opije jen výjimečně. Jak
    říká, vždy mu musí zůstat taky něco na zítra. Rád by nasával
    pořád, ale to si nemůže dovolit. Jeho žena to s ním má těžké,
    živit tři děti ze zbytků jeho výplaty je opravdu složité.
    <p>
        Teď konečně dostal výslužku, a tak posedává v hospodě
        a huba mu jede jako staré bábě.
    </p>
    <p>
        Postavy jej buď mohou potkat přímo v hospodě nebo
        o něm uslyší od některých obyvatel. Všechny jeho stopy
        však stejně vedou neomylně do hospody.
    </p>
    <p class="for-players">
        „Už jste to slyšeli, jak Klepal viděl ducha? Byl to hrdina,
        nenechal se sežrat…“
    </p>
    <p>
        Sám Jindřich jim poví svou novější verzi:
    </p>
    <p>„Jo, dyť povidám, byl to velkej démon, určitě ten prašivec, co žije nahoře v chrámu. Já čuměl na něj, on na mě,
        já: ‚Táhni!‘ a on utek…
    </p>
    <p>Coo? Sny? Copak su nájakej poseroutka? Ale mí caparti
        v noci furt otravujou.“
    </p>
    <p>
        Již na začátku jsme psali, že každá povídačka má něco
        do sebe. On Jindřich opravdu v noci někoho viděl, ale jak
        byl napitý, polekal se a utekl. Teď všude vypráví o nočním
        setkání znovu a znovu a při každém si přimyslí něco nového, lepšího.
    </p>
    <p class="for-players">„Tak jo, řeknu vám teda pravdu. Byl to obyčejnej chlap.
        Něco z vesnice nes. Nikdy sem ho tu ani nezahlíd, tož jsem
        se lek.“
    </p>
    <p>
        Už asi začínáš chápat, koho to Jindřich viděl. Byl to Orbek, když se ukázal v Potůčcích naposled.
    </p>
</div>

<h5 id="Uhlířova žena Gerda">Uhlířova žena Gerda</h5>
<div>
    Gerda je nešťastná, včera večer se jí nevrátila dcera z lesa.
    V noci s mužem hledali a volali, ale jejich Marie nikde. Ani
    druhý den ráno ji nenašli, proto se Gerda doběhla poptat do
    Potůčků, jestli se její Maruška náhodou nezatoulala až sem.
    Je to její jediné dítě a v patnácti letech ještě prý nemá rozum.
    Gerda doufá, že se její dceři nic nestalo a brzy se někde objeví.
    Když budou chtít postavy pomoci, je to jen jejich plus.
    <p>
        Se svým mužem uhlířem Jarmolem bydlí Gerda na kraji
        Šeravy. Její muž tam ze dřeva pálí dřevěné uhlí, se svou dcerou žijí sami a do města nechodí příliš často.
    </p>
    <p>
        Když jí postavy budou chtít pomoci, bude strašně ráda, že
        na to nejsou s manželem sami.
    </p>
</div>

<h3 id="Postavy už tuší">Postavy už tuší</h3>
<div>
    Opět si shrneme, co postavy všechno zjistily.
    <ul>
        <li>V této fázi by už měly vědět, že Sorii někdo unesl. Znají
            i přibližný směr. Ten ukazuje na východ na ruiny věže,
            o kterých se mohly postavy dozvědět v průběhu rozhovorů s měšťany Potůčků. O věži se přece povídá, že tam
            straší, co
            kdyby to mělo nějakou spojitost se sny a událostmi,
            které se staly v noci v klášteře? V lese je přeci i jezírko,
            kde má být zatopený druhý chrám. Do lesa nikdo moc
            nechodí, proč asi? Něco tam musí být.
        </li>
        <li>Nesmíme zapomenout na umírajícího Orbeka, který,
            než umřel, toho stačil postavám dost napovídat: o lese a
            o kněžce a Mogovi a vůbec.
        </li>
        <li>Uhlířovic rodině zmizela jediná dcera. Bydlí sice na kraji
            lesa, ale nemohla se ztratit jen tak. Další indicie, která
            ukazuje směrem k lesu.
        </li>
        <li>Sny postav jsou nápadně podobné těm, co mají obyvatelé. Ty, které se zdají postavám, však postupně sílí,
            přicházejí častěji a jako by skládaly nějaký příběh. Nakonec se
            postavy mohly dostat i dolů do krypty a tam vidět souboj
            opata s Mogem. Začínají si skládat dohromady, co se tam
            vlastně stalo.
        </li>
    </ul>
    <p>
        Až nápadně moc indicií vede do lesa. Některé jsou falešné, ale ty ostatní mohou postavy přivést na správnou
        stopu.
        My však dokážeme využít i těch nepravdivých. Můžeme
        předpokládat, kam postavy asi zavedou, a na tom pak dále
        stavět. V dobrodružstvích Dračího doupěte Plus družina
        málokdy docílí úspěchu cestou přímou. Naopak ty nejdelší,
        nejklikatější a nejstrmější stezky dovedou dobrodruhy ke
        zdárnému konci. A to je dobře, protože nám to dává možnost hru prodloužit a naplnit spoustou zajímavých věcí,
        nad
        kterými se budeme všichni dobře bavit.
    </p>
    <p>
        Ale zpět k lesu. Informací a indicií je tolik, že i kdyby
        postavy některé přehlédly, stále jich budou mít dost na to,
        aby se do lesa vydaly. Záleží na nich, jestli o svých úmyslech
        a zjištěních někomu povědí. Takový starosta by je v tom
        určitě podpořil, možná i slibem nějaké (nevelké) peněžní
        odměny. Někteří ostatní lidé budou postavy ale varovat
        před vstupem do lesa, není tam prý příliš bezpečno.
    </p>
    <p>
        Pokud družina vezme s sebou do městečka tělo Orbeka,
        kterého nalezne u krypty pod Aurionovým klášterem,
        pozná v něm kovář Dimac jednoho z oněch cizinců, kteří si u něj nechávali přebrousit zbraně a podkovat koně.
        Každopádně ale strhne mrtvola, a ještě v takovém stavu,
        v Potůčcích pěkný povyk. Starostovi se rozhodně nebude
        líbit, že mu postavy tahají mrtvoly do města. Že je to mrtvý
        zloděj, musejí nějak dokázat, jinak je starosta vyprovodí za
        hrobníkem.
    </p>
</div>