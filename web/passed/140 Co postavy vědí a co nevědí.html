<h3 id="Co postavy vědí a nevědí">Co postavy vědí a nevědí</h3>
<div>
    Nyní si všechno pěkně shrneme, abys věděl, jak se věci mají.
    <p>
        Postavy přišly do Potůčků a velice brzo se dozvědí o krádežích, které začaly před deseti dny. Rozhodnou-li se
        zloděje
        hledat, mohou projít město a bavit se s některými jeho obyvateli. Při rozhovorech se dozvědí spoustu zajímavých
        věcí.
    </p>
</div>

<h4 id="Pátrání po zloději">Pátrání po zloději</h4>
<div>
    Postavy se od starosty Malocha dozvěděli, že je důležité, aby
    byl chycen zloděj, který v Potůčcích okrádá slušné občany.
    K tomuto mohou vědět toto:
    <ul>
        <li>Krádeže byly tři. Před devíti dny (vzhledem k příchodu
            postav) byl vykraden obchodník Drobík a před třemi dny
            trhovec Liška a opět Drobík.
        </li>
        <li>Zloděje nikdo neviděl, nikdo nenahlásil žádnou stopu.</li>
        <li>Mezi ukradenými věcmi bylo kromě peněz jídlo a kožešiny.</li>
    </ul>
    <p>
        Tohle je pravda dost málo stop na to, aby se po nich dalo
        pokračovat. Přestože tomuhle asi postavy přikládají velkou
        důležitost, budou muset tento úkol na chvíli uložit k ledu.
        Nemají ani tušení o tom, kdo by to mohl být, proto tudy
        cesta nevede.
    </p>
</div>

<h4 id="Zlé sny">Zlé sny</h4>
<div>
    Pokud hráči dobře poslouchali, co jim obyvatelé říkali, a pokud se následně vhodně ptali, mohou vědět, že se
    některým
    obyvatelům zdají hrozné noční můry. Tady jsou vytaženy
    více či méně důležité informace.
    <ul>
        <li>Sny se zdají dětem, kovářově těhotné ženě, starostově
            Dretě a rodině obchodníka Drobíka.
        </li>
        <li>Ve snech se zjevuje klášter na kopci a v něm nějaká strašná
            bitva. Sny jsou plné hrůzy, nenávisti a často i beznaděje.
        </li>
        <li>Když se zdál Dimacově ženě sen, chtěl ponocný zrovna
            troubit půlnoc. Teď to asi postavám nic říkat nebude, ale
            později si na to třeba vzpomenou a pomůže jim to.
        </li>
        <li>Téměř všichni lidé trpící sny touží po tom, aby přišla
            kněžka Soria a ulevila jejich spaní.
        </li>
    </ul>
</div>

<h4 id="Shánění Sorie">Shánění Sorie</h4>
<div>
    V Potůčcích je spousta lidí, kteří by zase rádi viděli kněžku.
    Ta se už deset dní neukázala, a to vždy chodí jednou za
    týden. Když ji lidé nejvíc potřebují, je pryč. Někteří obyvatelé mohou po postavách i chtít, jestli by se nešly
    podívat nahoru ke klášteru a Sorii nepřivedly, popřípadě aby zjistily, jestli je alespoň v pořádku.
</div>

<h5 id="Ostatní">Ostatní</h5>
<div>
    Kromě věcí přímo se týkajících dějové linie se postavy
    dozvědí i informace, které jim mohou být užitečné později.
    <ul>
        <li>Z bájí se dozvědí o Šeravě, Mokřinách, ruinách věže a
            údolí s vodopádem, kde je prý zatopený druhý Aurionův
            chrám
        </li>
        <li>Od dětí, kováře a handlíře mohou zjistit, že před deseti
            dny se ve městě zastavili nějací ozbrojenci. Byla to banda,
            kterou pár hodin předtím potkal v lese Mog.
        </li>
    </ul>
</div>

<h4 id="Co z toho plyne?">Co z toho plyne?</h4>
<div>
    Pátrání po zloději je slepá cesta, proto se postavy budou
    muset vydat jiným směrem. Většina ostatních indicií ukazuje na klášter na kopci. Jejich kroky tedy povedou nejspíš
    tam, ať již hledají Sorii, nebo chtějí vyřešit sny, které se zdají
    obyvatelům Potůčků.
</div>

<h3 id="Chtějí vůbec postavy problémy řešit?">Chtějí vůbec postavy problémy řešit?</h3>
<div>
    V pravidlech DrD+ tebe i tvé hráče učíme, abyste co nejlépe hráli své role a vžívali se do nich. Může se stát, že
    někteří
    hráči se do své vtělí natolik, že nebudou chtít mít s takovým
    dobrodružstvím radši nic společného. Budou se bát jít do
    kláštera nebo do lesa a radši zůstanou v Potůčcích a budou
    se bavit tam.
    <p>
        Co naplat, to se někdy stává, že hráči nejdou cestou,
        kterou jim jejich PJ naplánoval. Avšak čím více budeš mít
        propracováno okolí příběhu a čím lépe dovedeš improvizovat, tím lepší zážitky budou mít hráči z nepřipraveného
        dobrodružství.
    </p>
    <p>
        Nestává se to ale často, schopný PJ dokáže družinu „dostrkat“ tam, kam chce, aniž by si toho hráči všimli. Někdy
        to však nejde. Zkus s tím počítat a nezlob se na hráče, když vezmou dobrodružství za trochu jiný konec.
    </p>
</div>