<h2 id="Cizí postavy">Cizí postavy</h2>
<div>
    Zde máš ještě popsány cizí postavy, které nebyly více charakterizovány nikde v textu. Uvedené popisy jsou důležité
    hlavně pro druhou část. Nicméně vědět, jak Soria vypadá,
    se může hodit už v Potůčcích na začátku.
</div>

<h4 id="Soria">Soria</h4>
<div>
    <div class="for-players">
        „Když jsem poprvé vešla do míst, kde stával Aurionův klášter, zmocnila se mne nevolnost, úzkost a bolest. Tolik
        životů zde bylo marně a krutě zmařeno. A pak jsem zaslechla
        hlas, hlas své paní. Zde jest můj úděl, zde setrvám, dokud
        nebude toto místo očištěno od zla.“
    </div>
    <p>
        Kněžky bohyně Estel putují napříč všemi kraji, jak obydlenými městy, tak necivilizovanými končinami, a pomáhají
        všude, kde je toho zapotřebí. Díky své moci, kterou jim
        propůjčuje jejich bohyně, umějí uzdravit mnohá zranění a
        zhoubné nemoci, které by mnozí lékaři považovali za smrtelné a nevyléčitelné. Estelinky, jak se těmto
        služebnicím
        bohyně Panny přezdívá, pečují o nemocné a bezmocné,
        poskytují jim úlevu od bolesti a útěchu.
    </p>
    <p>
        Sorii je třicet let. Své dlouhé kaštanové vlasy si splétá do
        copu, který pak nosí obtočený kolem hlavy, aby jí nepřekážel. Její hnědé oči budí dojem, jako by kněžka viděla
        až
        hluboko do nitra lidské duše. Malý nosík a jemná ústa pak
        dokreslují její hezkou tvář.
    </p>
    <p>
        Obléká se do dlouhé zelené sukně z hrubé látky, s rozparkem po straně. Dále nosí bílou košili s širokými rukávy
        a zelenou vestu vyšívanou přírodními motivy. Na nohou
        má sandály z jelenice a kolem pasu kožený opasek, sepnutý
        bronzovou sponou ve tvaru holubice.
    </p>
    <p>
        Soria je sirotek. Jako malé se jí ujaly Estelinky a vychovaly ji ve zbožnou služebnici své bohyně. Soria má
        mírnou
        povahu a snaží se na každém najít něco dobrého. Když není
        unavená, rozdává povzbudivé úsměvy na všechny strany,
        každému se snaží podle svých sil pomoci či poradit. Postavy
        se od ní mohou dovědět hodně o náboženství a víře, ale
        také o okolním světě, protože toho hodně zcestovala, než
        se usadila poblíž Potůčků. Postavy mohou v její přítomnosti
        cítit pozitivní energii, která z ní sálá každým slovem, pohybem či skutkem.
    </p>
    <p>
        Kněžka je oblíbená mezi všemi obyvateli Potůčků, kteří
        na ni nedají dopustit.
    </p>
</div>

<h4 id="Mog">Mog</h4>
<div>
    <div class="for-players">
        „Zab ji, zab, vždyť je to tak jednoduché. Zab ji!“
    </div>
    <p>
        Nyní je Mog v těle Kalima. Používá své jméno, protože se
        s Kalimem nesžil a poslední dobou chce mít s ním co nejméně společného. Chce ho konečně zabít, nebo s jeho
        pomocí (a pomocí amuletu) získat nové vhodnější tělo. Snaží se
        Kalimovi našeptávat a nutit jej k věcem, které nechce, ale
        ne vždy mu theurg podlehne.
    </p>
    <p>
        V nitru je Mog záludný a zlý. Rád si pohrává s myslí a
        rád ničí toho, do nějž vstoupil. Díky svému amuletu našel
        nesmrtelnost, ale nyní je bez něj odkázán na setrvání v Kalimově těle. A i kdyby se mu podařilo amulet, který mu
        umožňuje převtělení z člověka do člověka nebo do věci, získat,
        nedokázal by se převtělit dříve, než by Kalima zlomil.
    </p>
    <p>
        Nebude-li muset, na postavy nezaútočí. Bude je chtít
        přesvědčit, aby dělaly vše v jeho prospěch. Abys jako Mog
        hráče přesvědčil, musíš mluvit opravdu důvěryhodně. Minimálně bys je měl zviklat, aby se museli rozhodovat,
        jestli mu
        uvěří. Neměl by hned od začátku působit jako ten zlý.
    </p>
</div>

<h4 id="Kalim">Kalim</h4>
<div>
    <div class="for-players">
        „Byl to strašný sen. Dlouhý a temný. Vše kolem bylo šedé a
        tiché… A byl tam on, děsivý a nestvůrný.“
    </div>
    <p>
        Kalim je člověk menší střední postavy, starý devětadvacet
        let. Má kaštanově hnědé kudrnaté vlasy, svázané do ohonu.
        Tvář mu zdobí jemný plnovous. Theurg je oblečen do volné
        bílé košile, jež je na mnoha místech potrhaná a ušpiněná.
        Má kožené kalhoty a těžké škrpály.</p>
    <p>
        Je to pohledný muž, jeho oči však budí hrůzu. Jsou černé,
        bez bělma, a kdo se do nich zahledí, spatří v nich zoufalství,
        lhostejnost a smrt. To je dílem démona Moga, který má
        z části nad Kalimovým tělem moc.
    </p>
    <p>Předtím, než jej démon posedl, to byl veselý a živý člověk.
        Rád vyprávěl příběhy, občas zašel posedět někam do hospody a popovídat si s lidmi. Kdysi jej v temné uličce
        pobodal
        zloděj. Soria tehdy Kalima našla a léčila. Od té doby ji neopustil, nejprve se rozhodl, že ji bude z vděčnosti
        chránit,
        později mezi nimi vzniklo pevné pouto přátelství. Společně
        prošli mnoha kraji a zažili různá dobrodružství.
    </p>
    <p>
        Démon Mog vtělený do Kalima není schopen plně využívat všeho, co Kalim umí. Přestože je Kalim theurg, nedokáže
        skrze něj Mog vyvolávat formule ani démony. Tyto
        schopnosti zůstávají pro Moga zapovězeny.
    </p>
</div>

<h4 id="Zirko a jeho banda">Zirko a jeho banda</h4>
<div>
    <div class="for-players">
        „Až to skončí, budem bohatí…“
    </div>
    <p>
        Zirko je vysoký muž delších plavých vlasů. Levou tvář
        mu zdobí hluboká jizva, památka na skřetí šavli. Má světle modré oči a obličej mu krášlí udržovaný knír s
        bradkou.
        Odívá se do kožených loveckých kalhot, kazajky a delší
        hnědé košile. Přes záda mu visí luk s vyšívaným toulcem
        plným šípů a u pasu lovecký tesák.
    </p>
    <p>
        Zirko při svém putování procestoval řadu krajů a nikde
        na jeho přítomnost nevzpomínají v dobrém. Vždy se stýkal s nejrůznějšími zločinci, bandity a vrahy. Naučil se
        brát
        si silou věci, které se mu líbí, účastnil se přepadů poutníků a karavan. Vysmívá se spravedlnosti, věří v moc
        síly a
        lsti. Neváhá zabít pro peníze a zradit své nejbližší spojence.
        Na druhou stranu touží po tom, aby se o něm mluvilo, aby
        všichni věděli, že on je ten slavný Zirko.
    </p>
    <p>
        V bandě má Zirko jednoznačně hlavní slovo, všichni
        k němu mají respekt a radši se s ním nehádají.
    </p>
    <p>
        Zirko bude Mogovi přisluhovat, jen dokud z toho bude
        koukat nějaký zisk. Jakmile se obrátí karta, pokusí se zbavit
        se jej nebo ho ponechá jeho osudu. Pokud hraničáře postavy
        zajmou, bude se snažit usmlouvat své propuštění. Může jim
        nalhat, že někde zakopal poklad, a když jej propustí, prozradí
        jim místo, kde se nachází. Na to by ale postavy neměly skočit, přeci jenom už takové řeči tehdy u jezírka
        zažily.
    </p>
    <p>
        Nejzkušenějším z bandy je Orbek, čtyřicetiletý ramenatý
        muž, kterého družina najde umírajícího v ruinách kláštera
        (viz Vstup do krypty). Ostatní se jmenují Tasmin, Rabhoj
        a Umbrok. Všichni jsou lidé, nejmladšímu Tasminovi je
        sedmnáct, Rabhojovi šestadvacet a Umbrokovi třicet dva
        let. Umbrok je jako jediný vyzbrojený mečem, Rabhoj se
        honosí svým uhlem černěným okovaným kyjem (ano, to je
        ta palice, o které mluvila dívenka v Potůčcích) a výzbroj
        ostatních tvoří tesáky a nože. Jsou oblečeni do prostých
        šatů přírodních barev, aby dobře splynuli s prostředím. Tihle chlapi jsou zvyklí bojovat zákeřně, přepadávat ze
        zálohy a
        zabíjet zezadu. Nebojí se ani přímého boje. Poznají ale, kdy
        jde opravdu do tuhého, a raději se spasí útěkem.
    </p>
    <p>
        Dojde-li k boji, budeš potřebovat charakteristiky Zirkovy
        bandy, popřípadě i Kalima. Ať již hrají postavy na kterékoliv úrovni, dej bandu o jednu výš, než jsou postavy.
        Zirko je zkušenější, proto je od postav o dvě úrovně výš. Kalim je na 6. úrovni, ale vzhledem k tomu, že jej ovládá démon,
        nedokáže využívat theurgické schopnosti.
    </p>
</div>