<h4 id="Obyvatelé Potůčků">Obyvatelé Potůčků</h4>
<div>
    Potůčky jsou mladé město. Téměř všichni obyvatelé si
    pamatují, odkud sem přišli. Nežije se jim tu špatně, i když
    vždycky může být lépe.
</div>

<h5 id="Hostinský a starosta Maloch">Hostinský a starosta Maloch</h5>
<div>
    Zatímco městečko tvoří výhradně dřevěné stavby, je hospoda U Tlustého pavouka výraznou výjimkou. Je to výstavní
    patrová kamenná budova, stojící na prostorném plácku
    uprostřed Potůčků, zdejším náměstí. Hospoda slouží také
    jako místní radnice a hostinský Maloch, kterému patří, je
    zároveň zdejším starostou.
    <p class="for-players">
        Maloch je menší tlouštík s buclatými tvářemi. Jeho malá
        dobrácká očka modré barvy neustále těkají po lokále, aby
        jim neuniklo nic důležitého. Na hlavě mu vepředu už nezbývá mnoho vlasů, ty vzadu nosí svázané do culíku. Jeho
        tvář
        lemuje hustý černý plnovous. Neustále pobíhá čile po hospodě s čistou bílou zástěrou kolem pasu a vzhledem k
        tomu,
        co všechno dokáže pobrat do rukou, si vysloužil přezdívku
        Tlustý pavouk.
    </p>
    <p>
        S obsluhou v lokále mu pomáhá jeho žena Dreta, též
        menší a silnější postavy, a dvacetiletá dcera Rista. Ta je
        pravým opakem svých rodičů, patří k nejhezčím dívkám
        Potůčků. Její otec si toho je patřičně vědom, a proto ze své
        dcery nespustí oči. Nikdo z místních si tudíž nedovolí k jeho
        ratolesti nic nepatřičného, například nějaké poplácání či slovní dvojsmyslná narážka jsou zhola nemyslitelné.
        Navíc
        jsou v lokále stále přítomni dva Malochovi pacholci, dvě
        hory svalů, Jorlik a Zembác. Starají se o pořádek v hospodě
        a běda tomu, kdo by se zdráhal zaplatit nebo by chtěl otravovat a odhánět zákazníky.
    </p>
    <p>
        Malochova rodina má v horním patře hospody svou
        domácnost a jsou tu také tři hostinské pokoje k pronajmutí.
        Pokud na to budou postavy mít dost peněz, může je zde
        Maloch ubytovat, jinak jim také může doporučit některého
        z obyvatel Potůčků, u kterého by získaly levný podnájem.
        Budou-li mít postavy zájem, mohou u Malocha také levněji
        zakoupit nějaké vybavení a potraviny.
    </p>
    <p>
        Hospoda U Tlustého pavouka je pro obyvatele Potůčků
        nejdůležitějším místem a centrem všeho zdejšího společenského dění. Přes den tu vysedává jen několik staříků,
        místní
        alkoholik a zkrachovalec Vrup (občas nemá na zaplacení,
        pak se hádá s Jorlikem a Zembácem a končí většinou obličejem na zemi před hospodou), jinak sem chodí po celý den
        na jídlo zdejší řemeslníci a sedláci. Večer je tu pěkně živo.
        Chlapi pijí, hrají karty a kostky a baví se o všem možném.
        Občas se zde konají i tancovačky, tři místní utvořili jakousi
        hudební skupinu a jednou za čas vyhrávají na basu, housle
        a kytaru. Odměnou je jim několik drobných a pití, které jim
        hosté objednávají.
    </p>
    <p>
        Hostinský a starosta v jedné osobě je mezi místními velice
        ctěná a respektovaná osobnost. Nebere si žádné servítky a
        někdy upustí nějaké to sprosté slůvko, ale nikoho tím neurazí, jen tak opepří svou jadrnou mluvu. Maloch však
        nebyl
        zvolen starostou pro svůj hezký úsměv. Dokáže rázně řešit
        spory sedláků, sousedské hádky, ale i vážnější problémy. Jeho
        jedinou slabostí je to, že se občas rád trochu víc napije.
    </p>
    <p>
        Maloch býval stále veselý a dokázal se s hosty bavit celou
        noc. Avšak v posledních dnech tomu tak není. Štve jej zloděj,
        který se v Potůčcích nedávno objevil. Malochovi, jako starostovi, přišli měšťané předevčírem ohlásit už třetí
        krádež. Chtějí,
        aby s tím něco dělal, nenechají se takhle dál okrádat. Protože
        řešení podobných problémů přísluší starostovi, musí zloděje
        nějak dopadnout. K tomu ještě poslední dvě noci pořádně
        nespal, jeho žena se v noci budí splavená a vyděšená. Bojí se,
        aby jí něco nebylo, ale nijak se o tom nešíří, špatné sny ještě
        nikoho nezabily. Přemýšlí o tom, že by její ženě mohla pomoci
        kněžka Soria, která občas zajde do Potůčků. Možná by Soria
        mohla vědět, co jeho ženu trápí. Jenomže Soria chodí dolů do
        údolí každý týden, někdy i častěji, ale posledních deset dní se
        neukázala. Maloch se o ni začíná strachovat.
    </p>
    <p>
        Když postavy přijdou do hospody a začnou se s Malochem
        vybavovat, pokus se mluvit tak, jak by v jeho postavení a
        náladě mluvil on sám. Je unavený, bude mít kruhy pod
        očima, bude jej sice zajímat, co jsou postavy zač, určitě se
        s nimi bude i bavit, ale nijak vesele. Pokud se postavám
        podaří jej nějak rozveselit, tak jen na chvíli a jeho úsměv
        pak zase spadne.
    </p>
    <p>
        Aby hráči vždy neomylně postavy poznali, že mluví
        s Malochem, můžeš si vždy, když jej budeš hrát, občas protřít nos a zlehka posmrknout. Maloch tak bude jasně
        daný a
        vždycky, když posmrkneš a přejedeš si po nose, poznají hráči
        okamžitě, s kým mluví.
    </p>
    <p>
        Pokud se ti budou hráči smát, pokračuj v roli dál. Nesmíš se
        nechat vytočit. Jen ústy hostinského řekni:
        „Je tu něco k smíchu?“ A zase si můžeš přejet pod nosem. Hráči si z prvopočátku kolikrát dělají ze snahy PJ
        legraci, ale brzy přijdou na to,
        že to má něco do sebe. Nesmíš jim dát prostor smát se tobě.
        Nevypadni z role, kterou jsi načal, zůstaň v ní. Hráči budou
        muset přestat, nebo se hostinský otočí na podpatku a nechá
        ty hlupáky, ať se vysmějí. Dokud je to možné, snaž se zůstat
        ve hře. Ty jsi ten hostinský, tvá slova jsou jeho slova, jen se
        toho nebát a pro jistotu si ještě projet prstem pod nosem a
        posmrknout. Když se budou postavy s kteroukoliv cizí postavou bavit, musejí i hráči mluvit jako jejich postava.
        Na větu
        hráčů: „Tak já mu řeknu:…“ odpovídej automaticky: „Tak
        mu to řekni.“ Anebo ještě lépe: „Komu co řeknete, pane?“
        zahlásíš a protřeš si nos, aby hráči viděli, že jsi pořád tím hostinským, se kterým se baví. Sám uvidíš, že
        používání přímé
        řeči je lepší než bezduché vyměňování prostých informací.
    </p>
    <p>
        Rozhovor s Malochem by mohl vypadat nějak takto:
    </p>
    <div class="for-players">
        <p>
            „Aaa, hosti jdou, posaďte se, kde je libo, co mám donýst,
            panstvo? Mám tu víno, pivo a k jídlu hromadu ovesný kaše.
        </p>
        <p>
            Ne, nic lepšího není, žena dnes nevaří.“
        </p>
    </div>
    <p>
        Ať se postavy usadí, kam je jim libo, a objednají si, co jim
        je vhod.
    </p>
    <p class="for-players">
        Hostinský vám nese vaše pití a jídlo a vy nemůžete uvěřit
        tomu, jak to mohl všechno takhle pobrat. Nicméně vám to
        postaví na stůl a optá se: „Vy jste cizinci, co? Ještě jsem
        vás tu neviděl. Co přivádí takový, jako jste vy, k nám do
        Potůčků?“
    </p>
    <p>
        Nech postavy pěkně vypovídat a občas to můžeš proložit
        nějakou tou otázkou, jako: <span class="for-players">„Vážně?“</span>
    </p>
    <p>
        Když se budeš s postavami bavit, nezapomeň na to, že jsi
        pořád Malochem, který přikyvuje na jejich vyprávění, tváří
        se podle toho, co říkají, atd. A mezitím párkrát posmrkne.
    </p>
    <p class="for-players">
        „Hele, dejte si pozor, abyste mi tu nic nevyvedli, to bysme
        tak ještě potřebovali,“ řekne a ušklíbne se.
    </p>
    <p>
        Nech postavy reagovat, pokud se jej zeptají, co se děje,
        rozpovídá se. Jinak asi začne stejně sám, má problém a chce
        se vypovídat.
    </p>
    <p class="for-players">
        „K vám se to eště nedoneslo, to se divim. Vždyť ty báby
        už o tom klepou nejmíň tejden. Tak, jak se tu dlouho nic
        nedělo, máme tu teď zloděje. Drobíka od naproti už vybrali
        dvakrát a trhovec Liška přišel o půl živnosti. S Běžíkem,
        to je náš ponocný, abyste věděli, jsme všechno prošli, ale
        zloděje nemáme. Jestli to takhle bude dál, tak mě z toho
        klepne. Už teď chodí babky, že jim ubylo slepic.“ To dořekne a dlouze zívne.
    </p>
    <p>
        Zívni samozřejmě taky a pořádně, ale aby to vypadalo přirozeně. Zeptají-li se postavy, co dělal v noci,
        postěžuje si.
        Sám ale nezačne, co má doma v ložnici, to nebude nikde jen
        tak roztrubovat.
    </p>
    <p class="for-players">
        „Jo, už dvě noci nespím. Žena má lehký spaní a v noci
        mě pořád budí.“
    </p>
    <p>
        Dál to rozpitvávat nebude, pokud se nebudou postavy cíleně ptát. Pak může říct, že jeho žena má nějaké zlé
        sny, ale každopádně by postavy z prvního setkání neměly
        pojmout žádné podezření. To se přece může stát každému,
        že se mu špatně spí. Ve vesnici si může spousta obyvatel stěžovat na různé věci. Každý má své starosti a divné
        spaní
        hospodského ženy Drety by pro postavy nemělo být žádnou
        výjimkou. Až se dozvědí o tom, že nejen Dreta špatně spí,
        pak si teprve mohou říct, že to nebude náhodou.
    </p>
    <p>Maloch se ještě může zmínit o kněžce Sorii:</p>
    <p class="for-players">
        „Až přijde Soria, třeba mé ženě pomůže. Už se tu dlouho
        neukázala, kde jen může vězet…“
    </p>
    <p>
        První informace, ať již o spaní či Sorii, by měly být proneseny jako běžná Malochova starost, úplně stejná jako
        bolavá záda sedláka Ochmelky nebo jeho zaběhnutý pes.
    </p>
    <p>
        Postavy můžou Malochovi slíbit, že se mu po Sorii podívají. Pokud se budou postavy ptát na klášter nad městem,
        může jim odpovědět nějak takto:
    </p>
    <p class="for-players">
        „Fujtajbl, povim vám, je to špatný místo. Lidi vyprávěj,
        že tam jsou slyšet divný zvuky, že je to tam prokletý. Já
        tam nikdy nebyl, mám dost svých starostí tady ve městě,
        tak proč voblejzat ňáký starý šutry. Ale povim vám, v noci
        by tam vlez jen cvok.“
    </p>
    <p>
        Pokud by se postavy nabídly, že se chtějí podívat po tom
        zloději, starosta tento návrh rád přijme. Jen je napomene,
        že by měly zloděje přivést pokud možno živého a s důkazy.
        Žádné vraždy tu trpět nebude. Jestli neumějí udržet svůj
        meč v pochvě, ať se do toho radši nepouštějí.
    </p>
    <p>
        Hostinský se musí taky starat o ostatní hosty, a proto se
        omluví, kdyby byl rozhovor moc dlouhý. Nyní už zhruba
        víš, jak asi bude Maloch odpovídat, a další všetečné otázky
        postav zvládneš hravě sám.
    </p>
    <p>
        Ostatní cizí postavy už nebudeme tak dopodrobna rozebírat, na nich se můžeš vyřádit podle libosti.
    </p>
    <p>
        Co se týče Jorlika se Zembácem, jsou to takoví obyčejní vesničtí chlapi, co někde schrastili starý tesák po
        dědovi a starý vyviklaný a zubatý meč. Dělají hlavně vyhazovače
        v Malochově hospodě, ale pokud je potřeba, udržují pořádek i v celém městě. Znají se dobře s ponocným Běžíkem,
        obdivují ho za jeho slavné činy, které dříve vykonal. Moc
        toho nenamluví, v hospodě se nudí, a tak sedí rozvalení a
        rýpou špičkou zbraně do prkenné podlahy.
    </p>
    <p>
        S ostatními hosty hospody se dá taky promluvit. Mohou
        mluvit o všem možném, pokud budou v dobrém rozmaru,
        budou se postav vyptávat, odkud jsou a kam mají namířeno.
        Mohou jim povědět i nějakou zajímavou pověst. Pokud to
        bude postavy zajímat, umějí se někteří štamgasti nad pohárem dobrého vína velice rozpovídat.
    </p>
</div>

<h5 id="Obchodník Horác Drobík">Obchodník Horác Drobík</h5>
<div>
    <div class="for-players">
        Naproti hospodě U Tlustého pavouka se nachází obchod
        Horáce Drobíka, místního kupce. Uvnitř obchodu se na
        policích povalují svitky pergamenu, knihy, lahve, nádoby
        s nejrůznějšími nápoji a potravinami, látky, opasky, boty a
        mnoho dalšího zboží. Pod nimi se nachází množství beden
        a sudů s nejrůznějšími nápisy. Podle cizokrajných znaků
        na nich pocházejí některé určitě z velké dálky. Za dřeveným pultem pak vysedává v proutěném křesle hubený muž
        s drobným nosíkem a roztěkanýma očima.
    </div>
    <p>
        Kupec je člověk sečtělé povahy, lakomec, který se snaží
        s každým navázat rozhovor, pokud možno zakončený prodejem svého zboží. Při tom významně máchá rukama a
        ukazuje, jak moc je jeho zboží kvalitní. Když jej budeš hrát,
        neboj se přijít k hráči, položit mu ruku na záda a „jako“ jej
        vtlačit do obchodu. Můžeš mu ukázat, co všechno si může
        koupit, a slovy Drobíka jej přesvědčovat, že jeho ceny jsou
        ty nejlepší. Je to obchodník každým coulem, nenechá se jen
        tak obalamutit, a tak bys jej měl i hrát.
    </p>
    <p>
        Je vyzáblý, téměř kost a kůže. To je důsledek jeho lakoty.
        Spočítal si, kolik jej stojí denní strava, a omezil ji na minimum. Jeho ženu a tři děti lituje celé městečko. Ač
        je Horác
        jedním z nejbohatších obyvatel Potůčků, jeho rodina žije
        v bídě. Kupec se snaží ušetřit, kde se dá. Proto se jej docela
        dotklo, když za poslední dva týdny přišel o bednu masa, dva
        soudky vína, 14 zlatých, co nechal přes noc v obchodě a
        valounek stříbra, který byl v měšci společně s penězi. Kdyby
        mu jej někdo přinesl, určitě jej pozná.
    </p>
    <div class="for-players">
        <p>
            „Jo, okradli, málem mě přivedli na mizinu. Tohle musí
            starosta vyřešit, nebo ať si mě nežádá. Nenechám se takhle
            okrádat…</p>
        <p>
            …No co, no co? Pět hrstí zlaťáků, valoun stříbra, spoustu
            jídla a vína, no prostě hrůza!…
        </p>
        <p>
            Poprvé, to už bude skoro dvě neděle. No a od té druhé, to
            už je celé tři dny. A starosta pořád nic nemá!“
        </p>
    </div>
    <p>
        Drobík si vymýšlí. O kolik toho přišel, mu nikdo nedokáže.
        Po městě chce žádat náhradu, tak proč si trochu nepřisadit.
    </p>
    <p>
        Jak se dostal zloděj dovnitř, netuší, on sám má postel jen
        přes dvě roubené zdi od krámu. Okna zavírá na okenice a
        dveře na petlici a ještě je pojišťuje klíčem.
    </p>
    <p>
        Postavy mohou v obchodě nakoupit většinu vybavení.
        Když ale nebudou smlouvat, na koupi prodělají. Kupec zná
        spoustu informací o obyvatelích Potůčků. Postavy se od něj
        mohou dovědět, že krávy sedláka Břichny nemohou zabřeznout, protože je jeho závistivý soused krmí jetelem
        nasbíraným za úplňku, že na starostovu dceru má spadeno syn
        největšího zdejšího statkáře Midora Floka a mnoho dalšího,
        záleží, jak dlouho bude dobrodruhy bavit jej poslouchat a
        hlavně, zda něco koupí.
    </p>
    <p class="for-players">
        „A nechcete koupit tuhle dýmčičku? Je výborná, dovezená až z Tabitu. Když budete chtít, přibalím vám i hrst
        tabáku, samozřejmě za příplatek…“
    </p>
    <p>
        Horác se už nevyspal posledních deset nocí, probouzí jej
        strašlivé noční můry a v jeho tváři je to patrné. Pod očima má
        velké černé kruhy a jeho obličej nemá daleko k lebce s hluboko zapadlýma očima. Hrozně se bojí toho, že je těžce
        nemocný a že brzy umře. Jestliže postavy během debaty s Horácem
        narazí na toto téma, bude lamentovat a popisovat, že to bude
        nějaká nemoc. Nerad by mluvil o svých snech, aby jej postavy
        nepovažovaly za blázna. Dokonce už i jeho dcera poslední noc
        křičela ze spaní. Horác se bojí, aby to nebylo nakažlivé.
    </p>
    <p>
        Byl již několikrát za porodní bábou Pojetou a nabízel jí
        „bohatou“ odměnu, když jej dokáže vyléčit. Ani ona, která se v některých bylinkách vyznala, mu však nedokázala
        pomoci a podarovala jej pouze bylinným čajem na uklidnění. Kdyby to nezabralo, poradila před spaním i slabý
        odvar
        z makovice, ale varovala ho, aby to s léčbou nepřehnal.
    </p>
    <p>
        Drobík toho ale postavám na tohle téma moc nenapovídá. Kdyby se rozneslo, že je nemocný, nikdo by si u něj už
        nic nekoupil.
    </p>
    <p>
        Kupec upíná své poslední naděje ke kněžce Sorii, tu však
        již dlouho nikdo ve městě neviděl. K troskám kláštera, kde
        má kněžka domov, se neodváží, má z tohoto místa hrůzu.
        Postavám však nebude o starém Aurionově klášteře nic zlého vyprávět. Naopak, když uvidí zbraně a všechno to
        vybavení, co s sebou postavy většinou mají, obelže je, aby našli
        kněžku za něj. Půjde na ně chytře.
    </p>
    <div class="for-players">
        <p>
            „Znáte Sorii? Ne? Chodí v takových zelených šatech.
        </p>
        <p>
            Eee, je to naše kněžka. Má tady u mě už několik dní nějaké
            zboží. Kdybyste ji potkali, pošlete ji za mnou. No, ona chodí
            co týden, ale už jí to tu suším skoro dva a ona nikde…
        </p>
        <p>
            …Ne, ona není odsud. Bydlí někde poblíž kláštera…
        </p>
        <p>
            …Sama? Jistěže sama.“
        </p>
    </div>
    <p>
        Pokud se budou postavy více ptát, kupec jim s radostí
        popíše, jak daleko klášter je a že za Sorií nikdo nechodí, ke
        klášteru se všichni bojí. Občas přišla a pomáhala lidem ve
        městě. Jemu samotnému vyléčila horečku a kromě chleba
        za to nic nechtěla.
    </p>
    <p>
        Obchodník Drobík jim může vykládat všelicos veřejně
        známého o Potůčcích. Ovšem jen do chvíle, kdy mu přijde
        další zákazník.
    </p>
</div>

<h5 id="Kovář Dimac">Kovář Dimac</h5>
<div>
    O několik domů stranou od hospody se nachází kovárna.
    Zde vládne svému řemeslu Dimac, místní kovář. Je to vysoký muž s atletickou postavou. Jeho hlavu zdobí hříva
    rozcuchaných vlasů rusé barvy. Pod širým nebem před kovárnou
    se nachází výheň, ze které po většinu dne sálá žár.
    <p class="for-players">
        Když Dimac pracuje, je oděný jen do poloviny těla a jeho
        svalnatá hruď se leskne, jak po ní stékají krůpěje potu. Na
        pravém rameni má vytetovanou kovadlinu, kolem které se
        ovíjí drak. Je to chlap každým coulem, však je taky jeho
        hlas chlapsky hrubý a hluboký.
    </p>
    <p>
        Kovář se dřív živil svým řemeslem v jednom větším městě
        kdesi na severu, ale kvůli lásce k místní dívce se nakonec usadil zde. Dimac je poměrně málomluvný, když už se
        rozpovídá,
        je stručný a věcný. Hlas má však silný jako hrom. Přátelí se
        s koňským handlířem. Má úctu k trpaslíkům pro jejich kovářské umění a ve vousatém lidu má také několik přátel.
        Budeli mezi postavami trpaslík, může jej překvapit znalostí zvyků
        jeho národa. Rozhovor s kovářem bude nesnadný také kvůli
        hluku, který v kovárně panuje. Ve hře to může vypadat tak,
        že na sebe budete s hráči pokřikovat, abyste se slyšeli.
    </p>
    <p>
        Když budeš kováře hrát, zkus při mluvení předvádět, jak
        se řemeslník ani nezastaví. Pořád buší do kovadliny, pak
        hodí kleště s kusem kovu do výhně, zatáhne za měch, atd.
        K postavám bude mluvit přes rameno. Neboj se do toho
        opravdu vnést trochu divadla. Hráči tak alespoň uvidí, že
        ten člověk opravdu pracuje a ne, že se s ním baví jen tak
        mezi dveřmi, jako s některými jinými CP. Hluboký hlas
        tomu dodá správný šmrnc, aby nebyly všechny postavy stejné. Když budeš mluvit hlubokým hlasem, představí si
        hráči hřmotného siláka, jak buší do kovadliny, a asi by nebylo
        radno si jej znepřátelit.
    </p>
    <p class="for-players">
        „Ale, jo, jde to. Jen po tom řemesle nic není. Železo je drahé
        a tady v Potůčkách si toho ode mě nikdo moc nekoupí. Snad
        se ještě nebudu muset dát na řezbařinu, to bych fakt nechtěl.“
    </p>
    <p>
        Dimac je poměrně zcestovalý a postavám můžeš jeho ústy
        povědět víc o světě, ve kterém hrají. Například kde je jaké
        nejbližší město, kdo je panovníkem, které bohy je dobré mít
        v úctě a podobně. Kovář umí opravit nějaké běžné zbraně,
        možná by svedl i nějakou vyrobit, ale trvalo by to dlouho a
        kvalita by nebyla asi nijak vysoká. Dimac zvládá obyčejné
        věci, jako je různé nářadí, podkovy a podobně.
    </p>
    <p>
        Dimac sám nočními můrami netrpí, ale jeho těhotná
        žena se už pořádně nevyspala čtyři poslední noci. Velice jej
        to trápí a je kvůli tomu ještě zádumčivější než kdy jindy.
        Nebude o tom ale s cizinci, kterými postavy jsou, mluvit,
        pokud se jej na to konkrétně nezeptají, a to se bude ještě
        ošívat. Tyhle problémy řeší s porodní bábou Pojetou.
    </p>
    <p>
        Když se budou postavy kováře vyptávat na zloděje, nebude nic vědět. Pamatuje si sice, že před téměř dvěma týdny
        podkovával koně a brousil zbraně nějakým cizincům, ale
        nespojí si to s krádežemi. Může postavám zběžně popsat
        jejich vzhled, počet, výstroj a výzbroj. Je to už dvanáct dní
        a nepamatuje si všechno do detailů. Zaujal jej jejich vůdce, který očividně měl mezi svými druhy značnou
        autoritu
        a měl hlavní slovo při smlouvání ceny za kovářovy služby.
        Kováře ale nejvíce zaujal jeho překrásný bělouš, tak dobrého koně už dlouho neviděl. Na otázku: „Kam jeli?“
        nezná
        kovář odpověď, jak vidíš, na mapě cesta vede z Potůčků jen
        jedním směrem, až pak se rozdvojuje.
    </p>
</div>

<h5 id="Pobíhající děti">Pobíhající děti</h5>
<div>
    Tak jako v jiných městech i v Potůčkách mají děti, které
    si hrají na ulici, pobíhají a křičí na sebe. Když kolem nich
    projdou cizí lidé, navíc ozbrojení, ihned se na ně děti nalepí.
    Budou si s nimi chtít hrát - na schovávanou, na honěnou,
    na slepou bábu nebo špalíčky.
    <div class="for-players">
        <p>
            Jdete po ulici a uslyšíte rozverně pokřikující děti, které
            právě hrají nějakou děsně zajímavou hru. Pobíhají, mávají
            rukama a vesele se smějí. Jak vás zmerčí, všeho nechají a
            běží k vám.
        </p>
        <p>
            „Jé, pane můžu vidět ten meč? Ty máš ale pěkné vlásky,
            pojď si s náma hrát. Znáš tuhle hru? …“
        </p>
    </div>
    <p>
        Když budeš ty děti hrát, neboj se pobíhat po pokoji a
        šťouchat do hráčů. Vezmi je za ruku a točte se „kolo- kolo
        mlýnský“. Hráčům to bude připadat možná směšné a potupné, ale není tomu tak. Vždyť ty děti si chtějí opravdu
        hrát.
        Kdyby hráči nechtěli, udělej na ně smutné oči. Buď třeba
        malá holčička, která si ráda povídá se zvláštními cizími lidmi.
        Ta holčička je veselá a plná života, zahraj ji takovou, jaká je,
        a užijete si s hráči spoustu legrace. Jen to chce překousnout
        ten prvotní ostych. Uvidíš, že hráče nakonec přesvědčíš.
    </p>
    <div class="for-players">
        <p>
            „A proč si se mnou nechcete hrát? Soja si se mnou vždycky
            hraje. Ale ten velký pán měl menší meč jak ty, ale zato měl
            velkou palici a hezké oči, takové hvězdičkové. A vy jste jejich
            kamarádi? Ne? Ale moji jo. A budete dneska spát? Spěte se
            mnou! A třeba tím mečem a sekerou a třeba i těma dlouhýma fousama zabijete všechny bubáky, co tu ve tmě
            jsou?…
        </p>
        <p>
            … tak aspoň pohádku… ale Soja říkala, že ten princ si
            vzal princeznu, ne naopak…“
        </p>
    </div>
    <p>
        Tady se můžeš opravdu důkladně vyřádit. Kdyby se s tebou
        nechtěli dobrodruzi bavit, dělej, že pláčeš. Uvidíš, jak rychle
        tě začnou utěšovat. A když ne, vyplázni na ně jazyk a běž
        pryč a už se s nimi nikdy nebav. (Samozřejmě jako ta holčička.) PJ musí být trochu šašek, aby se hráči dobře
        bavili.
    </p>
    <p>
        Děti můžeš zařadit v Potůčkách prakticky kamkoliv na
        ulici. Nezáleží na tom, kde jsou, ale co postavám řeknou.
        Zdánlivě nevinný rozhovor odkrývá to, že se holčička bojí
        strašidel. Což by za normálních okolností nebylo nic zvláštního, ale ve spojitosti s ostatními sny ve městě je
        to další skrytá indicie, kterou mohou hráči odhalit.
    </p>
    <p>
        Máma holčičky asi nebude z úlovku své dcery příliš nadšená. Nebude se jí líbit, že se jí do světnice hrne banda
        cizích lidí. Dceři patřičně vyčiní a postavy s omluvou vyprovodí.
    </p>
</div>

<h5 id="Handlíř Randajs Větrouš">Handlíř Randajs Větrouš</h5>
<div>
    Na konci cesty vedoucí od kovárny stojí obydlí koňského
    handlíře. Je to dřevěný srub s prostornou verandou, kolem
    kterého se táhne plot. Za ním pobíhá několik koní a hříbat. Všude se line koňský pach, občas některý zařehtá nebo
    zadupe kopyty.
    <p>
        Koňský handlíř Randajs Větrouš je muž přímé povahy a
        dobrák od kosti. Miluje zvířata a zasvětil jim celý svůj život.
        Jeho dobrácké modré oči již dokázaly uklidnit mnoho splašených či zraněných zvířat. Blond vlasy má svázané do
        dvou dlouhých copů po stranách hlavy, odívá se do hnědých látkových kalhot a volné šedé košile, splétané
        provázky na prsou.
    </p>
    <p>
        Handlíř je samorost a nemá v lásce ženy (je-li mezi postavami nějaká, bude vůči ní arogantní a neodpustí si
        ironické
        poznámky na účet ženského pohlaví). Utekla mu totiž před
        třemi lety manželka, prý proto, že měl raději svá zvířata než
        ji. Randajs se kamarádí s kovářem, jinak nemá mezi obyvateli městečka příliš přátel. Povídá se o něm mnoho
        nelichotivých klepů, například že se nemyje, že je zlý na lidi,
        dokonce o něm místní drbny rozšiřují fámy, že se pokusil své
        ženy se zbavit, a proto raději utekla.
    </p>
    <p>
        S postavami si bude povídat, jen pokud projeví zájem
        o jeho koně. Přes toto téma mohou od něj získat nějaké
        informace, ale mnoho jich nebude. Handlíř se o lidi ve městě nestará.
    </p>
    <p>
        Také handlíř si stejně jako kovář pamatuje cizince, kteří nedávno přijeli do Potůčků. Vždyť od něj jeden koupil
        koně. Co by si ho nepamatoval.
    </p>
    <div class="for-players">
        <p>
            „Jo, koňa sem prodal, šak mi tu nechal svou starou herku. Pěkně ty koně zvalchovali. Ti je protáhli snad
            každým
            křákem, co jich tu kolem je.
        </p>
        <p>
            Pět jich bylo. Každej hnědáka, jako tamten, a jednoho
            bělouše, to se jen tak nevidí, bílí koně, tady…“
        </p>
    </div>
</div>

<h5 id="Jan Liška">Jan Liška</h5>
<div>
    Mezi hospodou U Tlustého pavouka a kupeckým krámkem se
    rozkládá větší plácek, místní náměstí a tržiště. Postavy zavítají
    do města zrovna v době trhu. Zde mohou nakoupit potraviny,
    vybavení a další potřebné věci levněji než u kupce.
    <div class="for-players">
        <p>Ještě dříve, než vstoupíte na místní náměstí, slyšíte:</p>
        <p>
            „Čéérstvé ryby, ookurky… Podívejte, pane, jak jsou pěkné… táhni, spratku…“ Trhovci a trhovkyně se překřikují
            jeden přes druhého a kolem stánků se tlačí vcelku dost lidí.
        </p>
        <p>Půjdete si něco koupit?</p>
    </div>
    <p>
        Budou-li zde obchodníci ze vzdálenějších oblastí (mezi
        nimi mohou být také zástupci jiných ras než lidské), můžeš
        jejich prostřednictvím postavám povědět nějakou pověst
        nebo zajímavé informace o dění v blízkém a třeba i dalekém
        okolí. Na trhu je vždycky spousta lidí, prodejci se navzájem
        překřikují a smlouvají cenu.
    <p>
        Jedním z prodejců je i Jan Liška. Pomenší hubený trhovec
        s vykřičeným hlasem. Když jej budeš hrát, můžeš se pokoušet chraptět.
    </p>
    <p>
        Liška obchoduje se sušeným a soleným masem a na skladě
        má i nějakou tu králičí kožku a za větší peníz prodá i jelenici. Lišku před třemi dny vykradli, stejně jako
        Drobíka.
        Zmizela mu celá hromada soleného masa, které se zrovna
        dosušovalo v dřevěné budce, kam každý den večer zamyká
        všechno své zboží. K tomu jej zloděj obral o nějaké kožešiny
        a právě ty nejpěknější, co měl.
    </p>
    <p>
        Budou-li postavy prohledávat okolí, nic zvláštního nenajdou. Přeci jen byl zloděj velmi schopný a na rušném
        tržišti
        žádná stopa dlouho nevydrží, natož pět dní.
    </p>
    <p class="for-players">
        „A když už jste tady, nechtěli byste na večeři nějaký
        kousek pěkného nasoleného masa?“ nabídne vám a odkašle
        si. „Nechci se chlubit, ale dělám tady to nejlepší.“
    </p>
</div>

<h5 id="Ponocný Běžík">Ponocný Běžík</h5>
<div>
    Na březích Pavoučího potoka na východním okraji městečka stojí malá dřevěná chaloupka. Její okna zdobí květiny a
    sošky z pálené hlíny v podobě nejrůznějších zvířat. Bydlí tu
    starý ponocný Běžík. V noci nebývá doma, to prochází městečkem a kontroluje, zda nikdo neruší noční klid. Občas
    zatroubí na svou trubku a hlásí noční čas, to proto, aby se
    vědělo.
    <p>
        Přes den spí nebo vysedává před svou chatou v dřevěném
        houpacím křesle. Pokuřuje z dýmky, popíjí čaj či medovinu
        a vyrábí z hlíny figurky zvířat. Pro ty si potom chodí místní
        děti, kterým je rád zadarmo věnuje, ale také bohatší obyvatelé Potůčků, kteří sošky kupují jako ozdobu svých
        domovů.
    </p>
    <p class="for-players">
        Běžík je stařík s šedivými rozcuchanými vlasy, které mu
        spadají až na ramena. Nosí vysoké vojenské boty, dlouhý
        kabát a otlučenou trubku.
    </p>
    <img src="images/139.png" class="float-right">
    <p>
        Za svého mládí sloužil v armádě. Když zestárl, usadil se
        v Potůčcích, kde se stará o noční pořádek a vypomáhá starostovi Malochovi, když musí řešit spory místních
        sedláků a
        řemeslníků. Běžík je na první pohled přísný a protivný, ale
        pod touto skořápkou se ukrývá dobrosrdečný člověk, který
        neodmítne poskytnout pomoc a radu, když jej někdo slušně
        požádá. Stále se sice mračí, ale není zlý. Když ho budeš hrát,
        taky se mrač, ať hráči vidí, jak nepříjemné je se bavit s chlapem, od pohledu morousem.
    </p>
    <p>
        Ponocný byl první, za kým starosta kvůli zloději šel, myslel si, že se mu budou Běžíkovy zkušenosti hodit.
        Spolu prošli obě vykradená místa, ale nikde nenašli ani známku násilného vniknutí.
    </p>
    <p>
        Prostřednictvím ponocného můžeš postavám poskytnout
        informace o okolním světě a o tom, jak to v něm chodí.
        Bude-li se s postavami bavit déle, svede hovor na svou práci.
    </p>
    <p class="for-players">
        „Mně se stejně moje práce líbí. To byste ani nevěřili, co
        člověk v noci zažije. He, to včera, zrovna se chystám troubit půlnoc, a slyším výkřik z kovářovic domu. Tak
        jsem se napružil, že budu zachraňovat, vpadnu tam… A von to byl
        jen blbej sen. Kovář na mě, co mu lezu do baráku, tak jsem
        se votočil a šel troubit jinam.“
    </p>
    <p>
        Když počítáme tu malou holčičku a starostovu ženu Dretu, je tohle už třetí úkaz špatných snů. To už je dost
        na to, aby se to postavám nezdálo a začaly pátrat více.
    </p>
</div>

<h5 id="Hrobník Lečnar">Hrobník Lečnar</h5>
<div>
    Na opačném konci městečka, než je obydlí ponocného, se
    nachází zdejší hřbitov. Je ohraničen nízkým dřevěným plotem. Poblíž stojí hrobníkův domek a hned vedle něj
    kaplička
    bohyně Mauril, Patronky zemřelých. Hrobník se před
    lety živil jako lovec. Potrhala jej však divoká zvěř a stopy
    této události si ponese po zbytek života.
    <p class="for-players">
        Hrobník je chromý na levou nohou a na pravé ruce mu
        scházejí tři prsty. Jeho obličej pak brázdí jizvy a stopy po
        drápech a tesácích. Chybí mu jedno ucho a část levé tváře,
        po celé horní části hlavy, kde mají ostatní lidé vlasy, se mu
        pak táhne dlouhá jizva, jak jej skalpovaly zvířecí čelisti.
    </p>
    <p>
        Hrobník se jmenuje Lečnar, málokdo jej však osloví
        jeho jménem. Děti na něj pokřikují nadávkami, ostatní se
        jej straní, ať kvůli jeho vzhledu, nebo pro povolání, které
        vykonává. Jediní, kdo se za hrobníkem občas zastaví na kus
        řeči, jsou bylinkářka a porodní bába Pojeta, starý ponocný, starosta Maloch a kněžka Soria. Hrobník je
        samotář a
        je velice nedůvěřivý. Když se však k němu budou postavy
        chovat přátelsky a upřímně, rád si s nimi popovídá. Může
        postavám vyprávět o své práci a o tom, kdo leží v kterém hrobě a jaká byla příčina jeho smrti. Také ale
        hodně
        ví o přírodě, zvířatech a rostlinách. Po nocích toho moc
        nenaspí, ne však vinou děsivých snů. Rád pozoruje hvězdy a
        práci, kterou vykonává, provozuje většinou za tmy, při svitu
        lucerny. Noční můry jej zatím nepronásledují. Hrobníkovi je podezřelé, že se Soria tak dlouho neukázala ve
        městě. Vyzve postavy, zda by se nemohly podívat, co s ní je.
        Jeho staré rány se v poslední době nějak ozvaly a bolí jej víc
        než obvykle. Těžce se se svou chromou nohou pohybuje a
        vyšplhat na kopec je pro něj hodně obtížné. Přesto tam jako
        jeden z mála obyvatel Potůčků byl, když se několikrát vydal
        navštívit kněžku:
    <p class="for-players">
        „Byl jsem párkrát tam nahoře na kopci, u zřícenin kláštera. Neviděl jsem tam žádný strašidlo, pravda, pokaždý
        jsem tam byl ve dne. Je to ale divný místo, neměl jsem z něj
        dobrý pocit, cítil jsem takový neklid, jako když na vás něco
        upřeně čučí.“
    </p>
    <p>
        Mezi obyvateli Potůčků kolují o hrobníkovi nejrůznější pověsti. Vyprávějí si, že si za bezměsíčných nocí
        povídá
        s mrtvými a že se při úplňku mění v strašlivou bestii, která
        pak trhá domácí zvířata. Skutečností je, že vždy druhý den
        po úplňku najdou pasáčci v okolí Potůčků několik roztrhaných zvířat…
    </p>
    <p>
        Zahrát si chromého a drápy poznamenaného hrobníka
        pro tebe bude opravdu výzva. Představ si, jak bude působit
        na hráče, když jim řekneš: „Bavíte se s podrápaným hrobníkem.“ A jak na ně zapůsobí, když budeš shrbený
        kulhat
        po
        místnosti, u toho těžce dýchat a křivit levou tvář. Postava
        hrobníka pak hráčům utkví v paměti natolik, že už na něj
        nikdy nemusíš upozorňovat. Stačí jen zkřivit tvář a hned
        bude všem jasno.
    </p>
</div>

<h5 id="Porodní bába a bylinkářka Pojeta">Porodní bába a bylinkářka Pojeta</h5>
<div>
    Několik desítek metrů za posledním z domů, severovýchodně od města, má své skromné obydlí porodní bába Pojeta.
    <p class="for-players">
        Pojeta je veselá modrooká žena ve věku čtyřiatřiceti let.
        Blond vlasy má spletené do dvou dlouhých copů. Nosí volné hnědé šaty a žlutou halenu.
    </p>
    <p>
        Pojeta žila v domku společně se svou babičkou, která se
        dobře vyznala v bylinách všeho druhu. Před dvěma lety
        však babička umřela a Pojeta po ní převzala práci porodní
        báby. Umí leccos z toho, co ji stihla babička naučit. Vyzná
        se v některých bylinách a ví, jak se zbavit běžných nemocí.
        Nestačí však na všechno, od dob, co zná Sorii, zjistila, kolik
        toho ještě neví. Soria ji chodila občas navštěvovat, a když
        bylo potřeba, chodívala s ní pomáhat nemocným a raněným. Pojeta jen žasla nad tím, co Soria dokáže.
    </p>
    <p>
        Už je to deset dní, co za ní začali chodit lidé a stěžují si na
        špatné spaní. Největší strach má Pojeta o kovářovu ženu,
        která má za měsíc rodit, a už dlouho se pořádně nevyspala.
        Jestli se to neurovná, mohou nastat problémy. Pojeta se sice
        snaží najít lék, ale stále bezúspěšně. Bojí se, že bez Sorie lék
        nenalezne.
    </p>
    <p>
        Bylinkářka je pověrčivá, a ač rozumí některým jevům
        více než obyčejní obyvatelé Potůčků, nedovolí si ani ona
        sama pokoušet osud. Slíbila své babičce, že se nikdy nevydá
        do prokletých trosek na kopci. Soria jí několikrát nabízela,
        že ji doprovodí, ale bylinkářka svůj slib neporušila:
    <p>
        „Mám o Sorii starost. Žije sama na kopci, hned u starých
        trosek. Občas za mnou přijde, pomáhá mi léčit nemocné a
        také umí poradit, když si někdy nevím s nějakou chorobou
        nebo zraněním rady. Všichni ji tu mají rádi. Nahoru za ní
        nikdo nechodí. Snad jen hrobník, ale ten se chudák sotva
        hýbe. Už dlouho ji nikdo ve městě neviděl, snad se jí nestalo
        nic zlého.“
    </p>
    <p>
        Pokud bude postavy zajímat, co Soria nahoře na kopci dělá,
        nedokáže jim Pojeta odpovědět. Soria jen mluvila o tom, že je
        to poslání a že není třeba, aby se s tím Pojeta trápila.
    </p>
</div>

<h5 id="Náhodná setkání">Náhodná setkání</h5>
<div>
    Výše jsou popsáni nejvýznamnější obyvatelé Potůčků.
    Postavy však potkají také řadu řadových obyvatel, dělníků
    z kamenolomu, sedláků či řemeslníků (ve městě jsou obuvník, švec, tesař a další). S těmito obyvateli mohou
    postavy mluvit o jejich každodenní namáhavé práci, o životě ve
    městečku, o jejich soukromých radostech i trápeních.
    <p>
        Zde je několik dalších příkladů obyvatel Potůčků, se kterými se mohou postavy potkat:</p>
    <p>
        V hospodě nebo v jejím blízkém okolí mohou potkat pijana a povaleče Vrupa (je o něm zmínka v popisu hospody
        U Tlustého pavouka). Vrup byl dřív bohatý sedlák a patřil mu velký statek na sever od města. Propadl alkoholu a
        téměř všechno propil. Bude se snažit od postav vymámit
        nějaké peníze nebo bude chtít, aby mu rovnou objednaly
        pití. Své sny se snaží zahnat pitím, jestli neustanou, skončí
        jako sebevrah.
    </p>
    <p>
        Další, koho mohou postavy poblíž hospody potkat, je
        Leskana, dívka velice volných mravů. Pokud se na někoho
        přilepí, nepustí jej, dokud ten bude mít u sebe nějaké peníze či něco cenného, co se dá zpeněžit. V její
        společnosti se
        sice některý muž může cítit šťastně, ale to jen do doby, kdy
        zjistí, kolik jej to stálo. Leskanu žádné sny netrápí, alespoň
        zatím ne.
    </p>
    <p>
        Poblíž města lze potkat pasáčka Tala. Před rokem se
        mu zatoulala ovce příliš blízko kopce s ruinami a zvědavý
        pasáček vyšplhal až na vrchol. Tam ho našla kněžka Soria
        a domluvila mu, aby to už víckrát nedělal. Když se vracel
        z kopce domů, stále se mu zdálo, že se na něj někdo dívá.
        Postavám může o své příhodě vyprávět, když mu dají nějaký
        drobák nebo trochu jídla.
    </p>
    <p>
        Téměř kdekoliv ve městě je možné potkat slepého žebráka Olgera. Starý muž v otrhaných šatech občas přespí
        u někoho ve stáji, přes den je živ ze zbytků, které mu nechává Malochova žena, a z dobrodiní druhých. Olgera v
        mládí
        kopl do hlavy býk a od té doby je slepý, přes všechnu snahu bylinkářky, která se jej snažila vyléčit. Kněžka
        Soria se
        mu kdysi zmínila, že existuje bylina, jejíž odvar by mu mohl
        navrátit zrak. To můžeš využít pro zápletku nějakého dalšího dobrodružství.
    </p>
    <p>
        Šivel Eprál je ve dne ctihodný občan a v noci zlodějíček,
        který se vkrádá do spících domovů. Většinou krade sousedům králíky nebo slepice, málokdy si troufne na něco
        většího. Zvláště v době, kdy je ve městě kvůli zloději pozdvižení,
        nerad by, aby vina padla na něj. Zlodějíček ti může posloužit
        pro nějakou budoucí zápletku, když třeba okrade někoho
        významného, dostane se do problémů, a pokud bude družina po tomhle dobrodružství známá, může oslovit právě ji,
        aby mu pomohla (pár důležitých informací přitom zamlčí).
    </p>
    <p>
        Ve městě je také malá posádka čítající patnáct vojáků, ale
        pokud je nebudeš chtít použít, může být většina z nich na
        výpravě mimo město. Pouze několik z nich (asi pět) zůstane
        a budou hlídat druhý kamenný dům ve městě - to je skladiště trhavin, které se používají v kamenolomu. Dovnitř by
        se postavy neměly vůbec dostat (alespoň na nízkých úrovních). Velitel posádky Lašek má na kontě několik
        kázeňských přestupků a budeš-li ho chtít zapojit do hry, bude
        postavy spíše šikanovat, než aby jim pomáhal.
    </p>
</div>