<h3 id="Šerava">Šerava</h3>
<div>
    Šerava je zvláštní místo. Klidné a na les mnohdy až příliš
    tiché. Na jejím okraji jsou sice mýtiny a je tam ještě slyšet
    zpěv ptáků, ale čím hlouběji postavy půjdou, tím hustší a
    mlčenlivější les bude. Les tvoří vzrostlé listnaté stromy, které svou korunou zakrývají oblohu, proto je pod nimi
    věčný
    stín. Na některých místech rostou i smrky a borovice, ty
    stojí v lese často osamoceně a jako duchové napřahují své
    větve ke všemu kolem.
    <p>
        V Šeravě žije mnoho druhů zvířat. Ta jsou však plachá a
        před halasnými dobrodruhy většinou utečou. Les je živý, dýchá na dobrodruhy svou životní silou. Často se proto
        může
        postavám zdát, že je někdo sleduje.
    </p>
    <p>
        Skrz les vede stará nepoužívaná cesta. Její okraje jsou už
        zarostlé křovím, a tak není poznat, jak byla původně široká.
        Občas se křoví a tráva probily i více ke středu, takže budou
        postavy na některých místech muset kličkovat. Často budou
        muset úplně sejít z cesty, aby se dostaly tam, kam chtějí. Pak
        není daleko k tomu, aby v lese nějakou tu chvíli bloudily.
    </p>
</div>

<h4 id="U uhlíře Jarmola">U uhlíře Jarmola</h4>
<div>
    <div class="for-players">
        Hned na kraji Šeravy stojí ve stínu bříz nevelký dřevěný
        srub. Okolo něj se tyčí vysoké milíře, z nichž ustavičně
        vychází obláček kouře.
    </div>
    <p>
        Ve srubu bydlí uhlíř Jarmol se svou ženou a dcerou již
        mnoho let. Před dvěma dny se však uhlířovi dcera ztratila a
        teď jsou oba Jarmolovi nešťastní, že ji nemohou najít.
    </p>
    <p>
        Uhlíř Jarmol je vysoké a ramenaté postavy, rozcuchané
        černé vlasy mu spadají do čela a husté dlouhé vousy se mu
        ježí na všechny strany. Je nahluchlý, a tak když mluví, huláká. Zvláště tehdy, když je rozrušený, křičí z plných
        plic. Jeho
        žena jej proto často utišuje.
    </p>
    <p>
        Když se sem Jarmol se svou těhotnou ženou nastěhoval,
        prošel si celý les, a tak ví, kde co leží. Může postavám popsat
        cestu, jak se mají kam dostat a na co si v lese dávat pozor.
        Ví, kde je jezírko s vodopádem, jak projít lesem až do Mokřin a také na kterém kopci leží rozpadlá strážní věž.
    </p>
    <p>
        Uhlířův domov je prostý, několik dřevěných polic, velká
        postel, pec a hliněné nádobí. Jediným zvláštním předmětem
        je těžké železné kladivo, které má pověšené na stěně nad
        postelí. Tuto zbraň již dlouho nemusel použít, naposledy
        před rokem, když zaháněl od svého domova velkého medvěda. Pořád se s ním ale umí jaksepatří ohánět, a proto by
        si s ním postavy raději neměly začínat nějaké spory.
    </p>
</div>

<h4 id="Setkání s medvědem">Setkání s medvědem</h4>
<div>
    <div class="for-players">
        „Šumění lesa najednou přestalo. Opět cítíte, jak na vás oči
        lesa upínají ustavičný pohled. Jak hledíte do stínů mezi stromy, zahlédnete pohyb. Uslyšíte praskot větviček a
        zašustění
        křoví.
        <p>
            Ve stínu se zalesknou dvě oči. Dívají se na vás a blíží
            se k vám. Zrychlí se vám dech a nemůžete se strachy ani
            pohnout.
        </p>
        <p>
            Už vidíte, komu ty oči patří. Z ostružiní vyšel obrovský
            černý medvěd. Vždy, když se jeho mohutné tlapy s dlouhými drápy dotknou země, uslyšíte její slabý vzdech.
            Jeho
            temně černá srst je tak dlouhá, že dosahuje skoro až na zem.
            Medvěd se zastavil a hledí na vás. Slyšíte, jak funí.</p>
        <p>
            Najednou se vztyčil na zadní a mocně zařval. Je tak
            obrovský. Jeho tesáky ovinul mlhavý dech z jeho chřtánu,
            ten řev vám pronikl až do morku kostí a po zádech vám
            přeběhl mráz.
        </p>
        <p>Když skončil, jen si odfrkl a odkráčel do křoví mezi stromy…“</p>
    </div>
    <p>Tento medvěd je mýtem celé Šeravy, je starý a mocný.
        Je jednoznačně největším zvířetem v celém širokém okolí.
        Postavy by s ním neměly bojovat, mohlo by to být to poslední, co by udělaly.</p>
    <p>
        Medvěda by postavy měly potkat už při svém prvním
        putování napříč Šeravou.
    </p>
    <p>
        Charakteristiky medvěda najdeš v Bestiáři. Tenhle však
        už žije tak dlouho, že dosáhl na 5. úroveň, proto jeho charakteristiky musíš náležitě upravit.
    </p>
</div>

<h4 id="Lovci">Lovci</h4>
<div>
    <div class="for-players">
        Sotva půl hodiny po tom, co jste spatřili medvěda, uslyšíte
        z dálky štěkot. Co děláte?
        <p>
            Když chvíli pozorujete, co se to děje, spatříte mezi stromy
            několik postav. Všichni jsou oděni v zelených a hnědých
            kabátcích. Každý z nich má v rukách luk, kuši, nebo oštěp.
            Před nimi pobíhají psi. Už neštěkají, jen větří…
        </p>
        <p>
            …„Hej, tuláci! Neviděli jste tady medvěda?“ vzkřikne
            na vás hnědovlasý muž v koženém klobouku. „Jsme mu na
            stopě už týden, ale vždycky se nám ztratí.“
        </p>
    </div>
    <p>Poradí-li mu postavy, kde medvěda hledat, odpoví jim:</p>
    <p class="for-players">
        „Díky vám, cítím, že dneska se můžeme těšit na medvědí maso! Pokud mluvíte pravdu a já dnes toho starocha
        skolím, odvděčím se vám. Až někdy pojedete přes Tabit,
        můžete se zastavit, baron Erikan vás rád uvítá.“ S tím se
        vydal lovec i se svými osmi muži a šesti psy dál do lesa.
    </p>
    <p>
        Postavy budou možná chtít jít s Erikanem medvěda ulovit, ale to on nepřipustí. Nejsou přece od pohledu žádní
        lovci, nenechá si svou kořist jen tak vyplašit. Navíc jdou
        opačným směrem, než se medvěd nachází, vybídne je proto,
        jen ať pokračují ve své cestě.
    </p>
    <p>
        Ten lovec, se kterým se postavy baví, je přímo baron Erikan, správce tabitské oblasti. Je to přece jen
        šlechtic, a tak
        se s postavami nebude vybavovat déle, než je nutné. Nechce, aby mu medvěd zase utekl.
    </p>
</div>

<h4 id="Jezírko s vodopádem a rybář Suk">Jezírko s vodopádem a rybář Suk</h4>
<div>
    <div class="for-players">
        Z mechem pokrytého skalního převisu spadá křišťálově čistý
        vodopád. Pod ním se rozlévá jezírko, z nějž vybíhá potůček,
        tekoucí údolím do hloubi lesa.
        <p>
            Na břehu jezírka sedí rybář, prut nahozený ve vodě a zírá
            na hladinu…
        </p>
        <p>
            Rybář je starší člověk, dlouhé prošedivělé vlasy mu spadají do čela, jeho zelené oči hledí upřeně hluboko
            pod vodu.
            Sedí v otrhaných a zašpiněných šatech na schodku ze dřeva,
            který je vsazen do břehu jezírka.
        </p>
    </div>
    <p>
        Rybář žije v malé chatrči u jezírka. Už tomu bude pět let,
        kdy se sem přišel podívat, jestli je pravda to, co se vypráví
        o chrámu v jezírku. Pod vodou nikdy nic nenašel, ale to místo se mu zalíbilo. Stejně žil vždy ze dne na den,
        v Potůčcích se
        o něj nikdo nezajímal a jeho jediný přítel zemřel na souchotě.
        Bylo mu jedno, jestli bude živořit tady nebo tam. A protože
        měl u jezírka klid a ryb tu taky chytil dost, zabydlel se tu.
    </p>
    <p>
        Občas se sebere i se svými nasušenými rybami a jde je
        prodat do Potůčků. Z peněz, co vydělá, nakoupí nejnutnější věci a pak si jde sednout do hospody. Když se
        vrátil do
        Potůčků poprvé, byli lidi zvědaví, jestli pod jezírkem potopený chrám opravdu je. „Jo, je,“ říkává. Pokud mu
        někdo
        zaplatil v hospodě útratu, rozpovídal se. Lhal, že chrám dole
        doopravdy je, akorát voda opadne jen někdy, to jsou vidět
        klenby a střechy chrámu, jinak se tam dostat nedá.
    </p>
    <div class="for-players">
        <p>
            „Jdete pozdě,“ zničehonic promluvil. „Před chvílí se
            zvedla voda.“ říká a dál hledí do jezírka.
        </p>
        <p>
            „Jo, to kdybyste přijeli dřív, mohli jste si nabrat, kolik
            byste unesli. Teď budete muset počkat. Tak týden, mám
            to vypozorovaný. Ale nejste první, komu to řikám. Ti, co
            tu byli posledně, se i koupali, ale jak řikám: nejprv musí
            opadnout voda. To je jasný.“
        </p>
    </div>
    <p>Rybář to všechno jen hraje, pod vodou nikdy nic nebylo.</p>
    <p>
        Je rád, že s ním někdo za čas taky promluví. Ti, co tu byli
        posledně, byla celá Zirkova banda. Rybář si je dobře pamatuje, vždyť tudy neprojíždějí jezdci každý den.
    </p>
    <p class="for-players">„Proč já si nenabral? Na co? Mně je tu dobře i bez pokladu.“</p>
</div>

<h4 id="Ruiny věže">Ruiny věže</h4>
<div>
    <div class="for-players">
        Již zpod kopce vidíte, jak mezi stromy vystupují zbytky
        kamenných zdí. Z rozvalin slyšíte nepříjemný havraní křik
        a začínáte si uvědomovat, že vás to místo zase tak neláká.
        Vystoupáte až nahoru?
        <p>Míjíte několik spadlých stromů a překračujete velké
            kameny, z nichž byla kdysi věž postavena. Už vidíte havrany, jak krouží nad zříceninou a sedí na jejích
            zdech. Dívají se z vrchu na vás a ustavičně krákají svým chraplavým hlasem. Z toho místa vám běhá mráz po
            zádech, ale odvážně šlapete až nahoru.</p>
        <p>
            Stojíte u polorozbořených zdí, kolem nichž se ovíjí popínavý břečťan. Část, ve které dřív asi stávaly dveře,
            je sesunutá, nic vám nebrání ve vstupu dovnitř.
        </p>
        <p>
            Když jen nahlédnete, zůstanete v úleku stát. Hned na
            půl kroku před prvním z vás stojí postava a upírá na vás
            své krví podlité oči. Podivný muž má po ramena sahající
            černé vlasy a zarostlou tvář. Je oděn v zašlých šedivých
            hadrech, pravou ruku má omotanou cípem látky, na níž je
            vidět zaschlá krev. Stojí, zírá a nic neříká.
        </p>
    </div>
    <p>
        V této scéně zkus popsat, jak to kolem vypadá, a pak,
        jakmile dořekneš „když jen nahlédnete…“, „přepni“ se v tu
        chvíli do role postavy, která tam stojí. Stačí jedna sugestivní grimasa a hráči budou úlekem stát a ani jim
        to
        nebudeš
        muset říkat. Až se trochu proberou, popiš jim, jak postava
        vypadá, a pak se do ní zase vtěl. Když budeš jen tak stát
        s vyvalenýma očima a nic neříkat, některým hráčům to úplně vyrazí dech.
    </p>
    <p>
        Muž, kterého zde postavy našly, je blázen. Před dvanácti lety se přistěhoval do Potůčků, nežil tam ani půl
        roku
        a
        pomátl se. Snad za to mohl nějaký zatoulaný démon z kláštera, to nikdo neví. Jeho pravé jméno je Aleáš, ale
        to
        už si
        ani on sám nepamatuje. Aleáš mluví málo a kolikrát úplně
        z cesty. Při svém šílenství obdivuje havrany, kteří tu krouží.
        Snad proto žije na tomhle zapomenutém místě.</p>
    <p>
        Ne, Aleáš není zlý, je to jen podivín. Před pár dny, když
        lezl po stěnách věže za jedním velkým havranem, uvolnil se
        s ním kámen a on spadl. Poranil si ruku, a proto ji má teď
        ovázanou. Stále jej bolí, a pokud mu postavy dokážou od
        bolesti pomoci, bude jen rád. Za odměnu jim může věnovat
        třeba amulet z havraních per.
    </p>
    <p>
        Aleáš je od přírody skoupý na slovo. Mluví, jen když musí,
        a to v krátkých, mnohdy jednoslovných větách. O bandě
        nic neví, už dlouho tu nikoho neviděl. Pořád sedí ve věži a
        nikam dál než k úpatí kopce, pro něco k snědku, nechodí.
    </p>
</div>

<h4 id="Mokřiny">Mokřiny</h4>
<div>
    <div class="for-players">
        Vzduch je nasycen vlhkostí a pachem hniloby. Ustavičné
        bublání a čvachtání protíná pouze monotónní žabí kvákání.
        <p>
            Chvílemi zas všechno ztichne tak, až to nahání strach. Na
            Mokřinách leží věčná mlha, nevidíte pořádně ani na krok.
        </p>
    </div>
    <p>
        Mokřiny jsou nebezpečné a zrádné, plné kousavých komárů a jiného obtížného hmyzu. Každý, kdo přes ně jde,
        musí
        dávat dobrý pozor, kam šlape, jinak jej spolkne bažina.
    </p>
    <p>
        Někdy se stává, že poutník zahlédne v mlze mihotající se
        světélko. To bludičky tancují nad ztrouchnivělými stromy.
        Již mnohý za nimi šel a už se nikdy z Mokřin nevrátil.</p>
    <p><a href="#Bludičky">Popis bludiček najdeš v Bestiáři</a>.</p>
    <p>
        Do Mokřin postavy vůbec zavítat nemusejí. Až na konci dobrodružství tam doprovodí Sorii, ale zatím by je do
        neschůdných močálů nic táhnout nemělo.
    </p>
</div>

<h4 id="Dívka na útěku">Dívka na útěku</h4>
<div>
    Ve chvíli, kdy postavy projdou všechno, co chtěly, a bude
    to vypadat, že mají namířeno pryč z lesa, nebo ještě hůř, že
    by uvízly na mrtvém bodě, nech pokročit příběh zase o stupínek dál. Použij k tomu dívku Marii, která utekla z
    jeskyně.
    Nešla totiž po cestě, aby ji nechytili, a zahnula do lesa, kde
    pak zabloudila. Zde ji najdou postavy:
    <div class="for-players">
        <p>
            Všimnete si, že na jedné větvi visí cár nějaké látky… Je zablácená, trochu od krve…</p>
        <p>
            Dáte se po zlomených větvičkách a po chvíli vidíte, jak
            se mezi stromy míhá nějaká postava. Je vidět již z dálky,
            světlá halena je ve stínu stromů jako plamen svíčky. Je to
            dívka. Neběží, spíš klopýtá přes kameny a kořeny, které jí
            les staví přes cestu. Vlasy za ní vlají a občas se prudce zavlní, když se ohlédne. Dívka se ještě jednou
            podívala za sebe,
            zakopla bosou nožkou o kořen a upadla na zem.
        </p>
        <p>
            Snaží se ztěžka vstát, ale když si vás všimne, lekne se a
            sesype se znovu. Seč může, plazí se k nejbližšímu stromu,
            u jehož kmene se schoulí a rozpláče se. Jednou rukou si drží
            kolena a druhou chrání hlavu, vidíte, jak se celá třese…
        </p>
    </div>
    <p>
        Neboj se celou tuto scénu zahrát. Když hráči uvidí, jak se
        tiskneš v rohu místnosti a „vzlykáš“, budou hned jinak naladěni, než kdybys jim situaci pouze popsal. Budou
        se
        ti snažit
        pomoci a začnou na tebe mluvit. Tím se taky zapojí do hry a
        už hrajete pěkné divadlo. Rozhovor vypadá, jako byste tam
        opravdu byli a postavy se s Marií normálně bavily.
    </p>
    <div class="for-players">
        <p>
            Když dívka zvedne hlavu, zhrozíte se. Její pravá tvář je
            natržená a kolem zaschlé krve je velká modřina. Dívka má
            prokousnutý ret a roztržená halena je jediné, co má na sobě.
        </p>
        <p>
            Dívá se na vás a z očí se jí řinou slzy. Přerývavě dýchá a
            čeká, co se bude dít…
        </p>
    </div>
    <p>
        Chudinka Marie si musela zažít hrůzné chvíle. Poté, co
        utekla z jeskyně, ještě zabloudila v lese, a teď tady úplně
        vysílená sedí polonahá na zemi. Pokud jí budou postavy chtít
        pomoci a budou na ni mluvit mile, přestane se tolik bát.
    </p>
    <p>
        Přestože se Marie ztratila, ví, jak se po cestě dostat až
        k jeskyni. Sama si postěžuje, že nebyla jedinou dívkou
        drženou těmi hroznými chlapy.
    </p>
    <p>
        Nejlepší by pro ni bylo dovést ji k rodičům, ale pokud
        se postavy rozhodnou jít do jeskyně na bandu rovnou, asi
        ji budou muset vzít sebou. Je tak unavená, že nemůže jít,
        proto ji postavy budou muset nést. Je to patnáctiletá holka
        z chudých poměrů, je lehoučká jako pírko, je s podivem, že
        všechny ty útrapy přežila.
    </p>
</div>

<h4 id="Pronásledovatelé">Pronásledovatelé</h4>
<div>
    Téměř kdekoliv na cestě od jeskyně k uhlířově chalupě mohou postavy potkat dva členy bandy - Tasimina a
    Umbroka, kteří hledají, kam jim utekla dívka, kterou měli
    pro svou zábavu. Záleží na tom, kdy si všimli, že jim dívka
    uprchla, a jak dalekou cestu stihli urazit, než je postavy
    uviděly v lese.
    <p>
        Toto krátké setkání by se ale mělo odehrát až po tom, co
        postavy nalezly Marii. Budou tak alespoň vědět, že si mají
        na bandu dávat pozor.
    </p>
    <p class="for-players">
        Někde z dálky směrem na sever se ozývá dusot koňských
        kopyt. Vypadá to, že se blíží. Co chcete udělat?
    </p>
    <p>
        Teď záleží jen na postavách, jak dopadne setkání s polovinou Zirkovy bandy. V téhle fázi dobrodružství už
        bys měl umět odhadnout, jak se Tasimin s Umbrokem asi zachovají a co se všechno stane.
    </p>
</div>

<h4 id="Doupě bandy">Doupě bandy</h4>
<div>
    Rozeklané skalisko místy obrůstají křoviska a trsy trávy. Na
    jeho vrcholku mají svá hnízda sokoli. Ti poletují nad korunami okolních stromů a vyhlížejí v lesním podrostu
    kořist,
    kterou by mohli nakrmit svá mláďata. Do skaliska ústí vysoký vchod, před ním se pasou tři koně. Dva jsou
    hnědáci,
    poslední je krásný bělouš.
    <p>
        Jeskyni ve skále si za svůj domov vybral démon Mog a
        ten sem také zavedl hraničáře Zirka s jeho bandou. Občas
        vyjde některý z kumpánů dohlédnout na koně, kteří jsou
        před skaliskem uvázáni ke kolíkům, nebo zajde na klestí na
        oheň.
    </p>
    <p>
        Mysli na to, že ve chvíli, kdy dobrodruhové dorazí k jeskyni, budou uvnitř jen Mog, Zirko a Robhoj. Ostatní
        totiž vyjeli znovu chytit Marii, která jim z jeskyně utekla.
    </p>
</div>

<img src="images/157.png" class="centered">

<h5 id="Vstupní jeskyně">Vstupní jeskyně</h5>
<div>
    Uprostřed jeskyně se nachází kamenný kruh a v něm ohniště. Vedle leží hromada klestí a několik zvířecích kůží.
    Strop
    jeskyně je šest metrů nad zemí. Jeskyně je prostorná a v jejím stropě zeje několik puklin, kudy může odcházet
    kouř
    vycházející z ohniště.
    <p>
        V této jeskyni je vždy jeden z bandy na stráži a udržuje
        oheň, případně na něm připravuje pokrm pro své kumpány.
        V noci v této jeskyni vysedávají všichni společně i s hraničářem Zirkem, hrají karty, popíjejí, zpívají si.
        Tehdy nedávají příliš pozor, co se děje kolem, a družina je může nečekaně
        překvapit. Vstup do jeskyně je vysoký tři metry a široký dva
        metry.
    </p>
    <p>
        V této jeskyni má banda uložené své zásoby, vybavení a
        postroje pro koně. Až bude po všem, mohou jim to postavy všechno přehrabat. Najdou tam většinu toho, co bylo
        v Potůčcích nahlášeno jako ukradené.
    </p>
</div>

<h5 id="Jeskyně kumpánů">Jeskyně kumpánů</h5>
<div>
    <div class="for-players">
        Na zemi se povaluje několik vlněných dek a zvířecích
        kožešin. Vedle nich leží hliněné misky se zbytky ovesné kaše
        a cínové číše zrudlé zaschlým vínem.
    </div>
    <p>Tato jeskyně slouží bandě jako příbytek a noclehárna.</p>
    <p>
        Družina může v jeskyni najít nějaké zásoby, vybavení a
        také jeden zlatý prstýnek, který banda našla na kostře v klášteře. Pod dekou, na které spí Zirko, jsou
        schovány
        hodiny,
        které s sebou kumpáni nesli, ještě než potkali Moga.
    </p>
</div>

<h5 id="Jeskyně s kněžkou">Jeskyně s kněžkou</h5>
<div>
    <div class="for-players">
        Je zde vlhko, z nízkého stropu odkapávají kapky vody. Na
        konci jeskyně leží drobná ženská postava, svázaná pevnými
        provazy.
    </div>
    <p>
        Tato jeskyně má nízký strop, nevejde se do ní dospělý
        muž, takže postavy vyššího vzrůstu se budou muset ohýbat.
        Mog zde vězní kněžku Sorii, ruce i nohy má svázané provazy. Chlapi si chtěli s kněžkou užít a pak ji zabít,
        ale
        hraničář
        Zirko s Mogem jim to zakázali. Když ji postavy osvobodí,
        nebude sama schopna téměř žádného pohybu. Družina ji
        musí vyvést co nejdříve na čerstvý vzduch, až když se kněžka
        napije a nají a odpočine si, bude schopna chůze a pořádně
        mluvit s postavami.
    </p>
</div>

<h5 id="Démonova jeskyně">Démonova jeskyně</h5>
<div>
    <div class="for-players">
        Zadní část jeskyně je vystlána suchou trávou a zvířecími
        kůžemi. Na nich leží silná chlupatá deka.
    </div>
    <p>
        Tuto jeskyni obývá démonem posedlý Kalim. Kumpáni
        sem za ním nechodí, mají před ním respekt. V poslední
        době už s ním moc nemluví ani Zirko.
    </p>
</div>