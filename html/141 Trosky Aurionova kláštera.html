<h3 id="Trosky Aurionova kláštera">Trosky Aurionova kláštera</h3>
<div>
    Postavy se tedy vydají hledat Sorii do trosek Aurionova
    kláštera. Asi tuší, že se bude dít něco zajímavého, nevědí
    však co…
</div>

<h4 id="Historie kláštera">Historie kláštera</h4>
<div>
    Je tomu už přes tři tisíce let, kdy byl nad skalním převisem vystavěn klášter zasvěcený bohu Aurionovi - Pánu
    slunce. Kněží Pána slunce sem přišli najít klid k rozjímání
    i k tolik potřebnému rozvoji tělesných schopností. Během
    pěti těžkých let vystavěli klášter a usídlili se v něm. S kněžími žili i věřící, kteří se rádi o toto svaté místo
    starali. Po necelých dvou staletích však byl klášter zničen nájezdem
    banditů, které vedl Mog. Klášter byl vypálen, vyrabován a
    zůstaly z něj rozvaliny.
</div>

<h4 id="Příchod do kláštera">Příchod do kláštera</h4>
<div>
    <img src="images/142.png" class="float-right">
    Postavy vyšplhají po svahu nahoru a před jejich zraky se
    objeví kamenné stěny dávno mrtvého kláštera. Procházejí
    pomalu bránou a pohlížejí na tu podivnou krásu kolem.
    <p class="for-players">
        Již z půli kopce vidíte zašlé zdi starého kláštera. Místy
        zbořená hradba obepíná skalisko, na kterém tato zbořená,
        přesto úchvatná stavba stojí. Stoupáte pomalu nahoru,
        blíže k bráně, abyste konečně mohli nahlédnout dovnitř.
    </p>
    <p>
        Je dobré, když se postav ptáš, v jakém pořadí nebo seskupení jdou. Někdy to může být důležité, jindy nikoliv, a
        to by právě hráči neměli poznat. Ptej se jich vždycky, když to
        vypadá, že mají strach někam vejít, něco udělat a podobně.
        Každá otázka „Kdo jde první?“ je pak nepříjemně zamrazí.
    </p>
    <p>
        Pokud používáš hudbu, zrovna tady se dá pěkně použít.
        Abys navodil tajemnou a takovou zvláštní nejistou atmosféru toho místa, můžeš použít nějakou pomalou hudbu nebo
        gregoriánský chorál.
    </p>
    <p>
        Při příchodu do kláštera je dobré použít pomalou, tajemnou hudbu s táhlým začátkem. Když se do ní hráči
        zaposlouchají, měli by si připadat jako ve snu. To v nich vyvolá ten
        pocit, že přišli do něčeho neznámého, tajemného a starodávného. Klidná hudba hraje, dokud se kolem jen
        rozhlížejí. Když vybereš takovou melodii, která z pomalého tempa
        zrychlí a zesílí, můžeš v tu chvíli popsat, jak postavy zahlédly
        u stěny kostru. Nálada se, stejně jako hudba, změní. Už to
        nebude tajemné, zázračné místo, stane se podivným a možná
        i nebezpečným. Až budeš zběhlý ve vedení hry, nauč se hudbu v klíčových scénách využívat, dáš tak nový rozměr
        vašim hrám. Sehnat správnou hudbu není nijak jednoduché, stojí
        to minimálně poslech spousty nahrávek.
    </p>
    <p>
        Pokud budou hráči chtít, mohou si na kus papíru (obyčejného nebo čtverečkovaného) kreslit mapu kláštera, aby
        věděli, kde co je. Ty jim jen popisuj, co stojí kolem nich. Jak
        si to oni nakreslí, takové to budou mít, to už záleží na nich.
    </p>
</div>

<h4 id="Části kláštera">Části kláštera</h4>
<div>
    Nech postavy, aby si klášter prošly a nahlédly všude tam,
    kde by je to mohlo zajímat. Zde máš popis celých trosek. Je
    většinou jen orientační, proto se neboj vyprávět o věcech
    podrobněji, pokud to budou hráči chtít.
</div>

<h4 id="Nádvoří">Nádvoří</h4>
<div>
    <div class="for-players">
        Vcházíte rozsypanou branou, míjíte zešedivělé zdi a rozhlížíte
        se uvnitř kláštera. Je to již určitě dávno, kdy tu někdo žil. Vidíte polorozpadlé budovy, jak se po nich plazí
        břečťan a kolem
        jejich zdí rostou vysoké kopřivy. Tráva je tu skoro po kolena a
        vlní se závany větru, který se tu bezostyšně prohání.
        <p>
            Obhlížíte budovy, procházíte pod korunami několika statných dubů, jež nevypadají, že je tu někdo vysadil.
            Nejspíš vyrostly samy od doby, kdy se klášter stal opuštěným místem.
        </p>
        <p>
            Rozhrnete trávu před sebou a v úleku spatříte lidskou
            lebku. Její oční důlky si vás prohlížejí a vy pomalu krotíte
            své rozdivočelé srdce, které se v tu chvíli pořádně rozbušilo.
        </p>
        <p>
            Když pohlédnete blíž, spatříte celou polovinu kostry, druhá
            půle je zasypána hlínou. Na hrudi tomu kostlivci ještě leží
            mech a trsy trávy. Vypadá to, jako by jej nedávno někdo
            vyhrabal…
        </p>
    </div>
    <img src="images/143.png" class="centered">
    <p>
        Na nádvoří došlo k největšímu masakru, dodnes leží po
        celém klášteře ostatky mrtvých těl. Tu leží kostra opřená
        o strom se zlomenou šavlí mezi žebry, jinde rozsekaná a rozpadlá na malé kousky. Většina mrtvol je však v okolí
        špitálu, kde byli přeživší kněží mučeni drancujícími bandity.
    </p>
    <p>
        Estelina kněžka Soria zde jednou za čas prováděla exorcismy, během nichž se snažila vyhnat duchy z tohoto místa.
    </p>
    <p>
        Exorcismy jsou pro ni však velmi náročné a duchů příliš
        mnoho, proto dosud nedokončila své dílo.
    </p>
    <p class="for-players">
        Na jižní straně jedné budovy si povšimnete starých slunečních hodin. Ze zdi ční kovový prut, který vrhá stín,
        a vybledlé kresby boha Auriona. První kresba zobrazuje
        klečící postavu prohýbající se pod tíhou zlaté koule - slunce.
        Na dalším obraze již stojí, ale na svých bedrech stále nese
        tíhu slunečního kotouče. V poledne stojí bůh napřímený a
        slunce drží vysoko nad hlavou. Pak už se kresby jen opakují. Večer zase klečí shrbený pod tíhou svého břemene.
    </p>
    <p>
        Kresby zobrazují, jak během dne roste Aurionova síla a
        jak v noci zase slábne. Hráčům tohle neříkej, musejí na to
        přijít sami.
    </p>
    <p class="note">
        (Poznámka: Pokud budete skutečně hrát na Asterionu,
        je zapotřebí provést jednu drobnou změnu, a sice přemístit hodiny na severní stranu. Na Taře - jižním kontinentu
        - totiž slunce v poledne svítí ze severu.)
    </p>
</div>

<h5 id="Konvent - Hlavní budova">Konvent - Hlavní budova</h5>
<div>
    <div class="for-players">
        Věky oprýskaná stavba nacházející se hned vedle chrámu je
        spíše propojením dvou budov pomocí podloubí. Větší z těchto
        budov je jednopatrová stavba. Čas a minulé události tu napáchaly velkou škodu. Některé zdi jsou zbořené, původně
        bílý
        mramor zašlý a šedivý. Na některých místech kdysi bývaly
        dveře, dnes už v trávě leží jen panty a zbytky shnilého dřeva.
        <p>
            Z nízké stavby ještě vyčnívá zbytek jakési věže, pod ní
            mezi kameny vidíte velký zvon. Je prasklý, to asi pádem
            z původní zvonice dolů.
        </p>
    </div>
    <p>
        V přízemí žili kněží a v patře jejich staršinové. V menší budově žily rodiny věřících a lidí, kteří se starali o
        chod kláštera (kuchaři, dělníci, kovář a podobně).
    </p>
</div>

<h4 id="Chrám">Chrám</h4>
<div>
    <div class="for-players">
        Zbytky kopule, která zastřešovala chrámovou loď, podpírají
        statné mramorové sloupy. Na některých je ještě možné spatřit pozůstatky reliéfů, zobrazujících většinou motivy
        slunce. Uprostřed zbylé části kopule vidíte obrys kruhového otvoru,
        jímž kdysi dopadalo sluneční světlo na oltář uvnitř chrámu.
        Z oltáře zbyla jen puklá deska z bílého mramoru, která tu
        dnes leží na popraskaných a vybledlých dlaždicích. Za zbytky oltáře stojí podstavec a na něm nohy sochy. Zbytek
        sochy leží rozbit na nespočet kousků v zadní části chrámové lodi.
        Socha patřila mladému muži atletické postavy, jeho krása
        však zašla v šedi starého mramoru. V napřažených rukou
        kdysi cosi třímal - nějakou velkou kamennou kouli.
    </div>
    <p>
        Když skřeti pobili kněží, začali rabovat chrám a jejich
        ubikace. Do dnešních dnů tak nezůstalo z dávné výzdoby
        Aurionova chrámu zachováno nic. Ani zlato, kterým byla
        ozdobena koule zobrazující slunce. Postavy mohou najít
        rýhy a otvory ve stěnách a sloupech, odkud skřeti vydlabávali drahokamy, zdobící svatostánek Pána slunce.
    </p>
    <p>
        Teď se postavy konečně setkají se zlodějem z Potůčků,
        nebudou si však jisti, zda je to opravdu on.
    </p>
    <div class="for-players">
        <p>
            Rozhlížíte se tu a zrak vám přechází z té tajemné krásy,
            která už dávno upadla v zapomnění. Z nostalgie toho okamžiku vás vytrhne chraplavý křik:
        </p>
        <p>„Aach, pomozte…“</p>
        <p>
            Z postranní místnosti se plazí muž, má polovinu těla spálenou, sežehlé vlasy a ohořelé šaty. Vztahuje k vám
            ruku a z vyschlých rtů se mu derou steny bolesti.
        </p>
        <p>
            „Do lesa… aah…“ vysloví a zakřičí bolestí, svine se na
            zemi a celý se třese. „Les, do lesa.. ah… amulet, kde je…
            aaaah… kde je? Pomoc.. ahrr… pomozte k lesu… to ta
            mrcha, zemře, musí zemřít… aaa… prosím… Mog.. amulet aaaah…“
        </p>
        <p>
            Ten člověk se zkroutil ve strašné křeči a vydechl naposledy. Od něj až k postranní místnosti vede stopa
            usychající
            krve a černoty jeho na uhel spálené kůže…
        </p>
    </div>
    <p>
        Teď se teprve mohou projevit tvé schopnosti PJ. Zahraj
        procítěně umírajícího Orbeka, klidně se válej po zemi a
        křič. Těžce dýchej, občas zakašli a jako se svíjej v křečích.
        A věz, že to v hráčích zanechá nemalou vzpomínku.
    </p>
    <p>
        Budou-li chtít postavy Orbeka prohledat, najdou u něj
        (a kolem něj) několik paklíčů, dvě vrhací dýky, tesák, škrtící lanko, jeden stříbrný náramek a měšec s 17
        zlatými a Drobíkovým stříbrným valounem. V pravém uchu pak má
        zlatou náušnici. Ale komu se bude chtít vytahovat ji ze spáleného boltce?
    </p>
    <p>
        Postranní místnost, z níž Orbek vylezl, je vstup do podzemní krypty, kde jsou uloženy ostatky všech opatů a čtyř
        svatých, kteří zemřeli ještě dříve, než byl klášter postaven.
        Naproti ní je druhá podobně velká místnost. Ta je prázdná,
        ale nahoru po skále z ní vycházejí úzké kamenné schody.
        Ty vedou k opatovu domku, ve kterém ještě nedávno žila
        Soria.
    </p>
</div>

<h5 id="Vstup do krypty">Vstup do krypty</h5>
<div>
    To, co právě postavy zažily, by v nich mělo zanechat minimálně nejistotu a pravděpodobně i strach. Nechtějí přeci
    takhle skončit, a proto si budou muset dávat pozor.
    <div class="for-players">
        <p>
            Místnost je nevelká, půlkruhová, již z dálky vidíte, že je
            v ní schodiště, které vede dolů do země. Když se přiblížíte ke
            vchodu do místnosti, cítíte zevnitř příjemné hřejivé teplo.
        </p>
        <p>
            Jdete dál? V jakém pořadí?
        </p>
    </div>
    <p>
        Vidíš, teď je právě ten čas, jak jsme psali dříve, kdy se
        budou postavy rozhodovat, kdo se obětuje a půjde první.
        V tuto chvíli by ses ale neměl ptát poprvé. Už dříve, třeba
        u vstupu do kláštera nebo chrámu, se na to ptej, aby hráči
        nepojali podezření, kde mají a kde nemají být opatrní.
    </p>
    <p class="for-players">
        Uděláš krok a příjemné teplo se změnilo v palčivou
        bolest…
    </p>
    <p>
        Tady je poslední možnost utéct, pak už je pozdě.
    </p>
    <div class="for-players">
        <p>
            Stihl ses ještě dvakrát nadechnout, ale pak se ti zatmělo
            před očima. Ucítil jsi strašnou bolest, celé tělo se ti zkroutilo v křeči. Nějaká síla tě odhodila pryč.
            Praštil ses hlavou o stěnu a to je to poslední, co si pamatuješ…
        </p>
        <p>
            Vy ostatní vidíte, jak ze tmy schodiště vyšlehl strašlivý
            plamen a spálil vašeho přítele.
        </p>
    </div>
    <p>
        Když byl chrám napaden, požádal opat svého boha, aby
        kryptu chránil. A protože je Aurion bůh slunce, spálí každého, kdo bude do krypty chtít projít.
    </p>
    <p>
        Hovoříme o bohu a jeho síle, a ta může být nezměrná.
        Aurion by dokázal jedinou myšlenkou sprovodit každého
        opovážlivce ze světa. Ale on to nedělá, sežehne každého, kdo
        se dolů opováží, ale to nemusí nutně znamenat jeho smrt.
        Abys nemusel zabít postavu hned na začátku, nech oheň, aby
        postavu jen vyřadil - aby ji zranil (+O) za 2 až 2,5 řádku
        zranění. Její společníci pak budou mít dost co dělat, aby ji
        vyléčili. Dolů se pak už nikdo jen tak neodváží. A pokud přece ano, jestli je necháš zemřít, záleží jen na tobě.
    </p>
    <p>
        Jestli chceš být férový PJ a měřit každému stejným metrem, můžeš na Sílu zranění házet: 13 + 1k6. Ne vždy je
        však dobré určovat průběh dobrodružství hodem kostkou.
    </p>
    <p>
        Jak se do krypty dostat a co se v ní stane, popíšeme později, teď se vrátíme k ostatním budovám v klášteře.
    </p>
</div>

<h5 id="Opatův domek">Opatův domek</h5>
<div>
    <div class="for-players">
        Úzké schodiště vytesané do skály vede na skalní terasu,
        kde stojí osamocený mramorový domek. Před ním kvetou
        záhony bílých a červených růží. Od domku vedou dlážděné chodníčky ke schodům a na opačnou stranu terasy. Je
        poznat, že domek je udržovaný, má nové okenice a ani dveře nevypadají nijak staře.
        <p>
            Dveře domku jsou otevřené, a tak vám nic nebrání v nahlédnutí dovnitř. U stolu leží zvrhnutá židle a rozbitá
            váza a na podlaze u prahu vidíte několik kapek zaschlé krve…
        </p>
        <p>
            Domek je jen jedna světnice, v rohu stojí postel vystlaná ovčími houněmi, na stole miska, kovový pohár a
            tvrdý plesnivý chleba.
        </p>
    </div>
    <p>
        V tomto domku Soria celou tu dobu bydlela. Aby měla
        u sebe také něco hezkého, starala se o záhonek růží, kterým
        se tu kupodivu dobře dařilo. Před několika dny ji však přepadla Zirkova banda. Soria se bránila, ale nakonec
        dostala
        pěstí do obličeje a padla do bezvědomí; to proto ty kapky
        krve na zemi. Banda ji pak odvlekla směrem k lesu. Přestože
        se už drahnou dobu honí bouřkové mraky, od té doby ještě
        nepršelo, proto na dlaždicích zůstaly stopy od špinavých bot
        Mogových kumpánů. Stopy vedou přímo na východ k sesunuté části vnější klášterní zdi. Tam se v půli svahu
        ztrácejí
        ve vápencovém štěrku.
    </p>
    <p>
        Domek je od nádvoří a chrámu poměrně daleko, proto
        to bude jedno z těch bezpečnějších míst. U dveří ještě leží
        dřevěná zástrčka, kdyby se uvnitř chtěly postavy zavřít.
    </p>
</div>

<h5 id="Stáje">Stáje</h5>
<div class="for-players">
    Dvě budovy těsně přilepené ke zdem kláštera. Střecha
    z vypálených tašek je děravá jen na několika málo místech.
    <p>
        Možná proto je vnitřek stájí tak zachovalý. Seno a sláma
        již shnily, postroje na koně visící na stěnách jsou již ztuhlé
        a rozpadlé. Stojí tu Orbekův kůň, tak jak si jej sem při příjezdu přivázal. (Koně může poznat handlíř, před
        několika
        dny mu jej prodal.)
    </p>
</div>

<h5 id="Kovárna">Kovárna</h5>
<div class="for-players">
    Prostý přístřešek s velkou výhní je zcela zbořený. Kdysi tu
    mohla stát útulná kovárna. Dnes je zde jen rozbořená hromada kamení a rozpadajících se střešních tašek.
</div>

<h5 id="Chlév">Chlév</h5>
<div class="for-players">
    Nejdelší a nejnižší budovou je stavba z nepálených cihel.
    Kdysi měla tato stavba zřejmě slaměnou střechu, ze které
    dnes již nezůstalo vůbec nic. Po stavbě se pne spousta rostlin. Je až skoro zázrakem, že po tolika prožitých
    zimách a deštích ještě stojí.
    <p>
        Vnitřek budovy odhaluje stání pro dobytek a několik rozpadlých koster skotu podporuje domněnku o chlévu.
    </p>
</div>

<h5 id="Dílna">Dílna</h5>
<div class="for-players">
    Čtyři mohutné sloupy tvoří klenbu, na které je vystavěna mohutná střecha. K zemi je pevně připoutaná čtveřice
    velkých železných ponků. Dnes jsou ozdobeny ničivou
    silou kladiv, palic a rzi. Po okolí, v travnatém porostu, jsou
    stále ještě rozházeny nástroje. Žádný z nich však již není
    použitelný. Dřevo ztrouchnivělo a kov se změnil v rez.
</div>

<h5 id="Knihovna">Knihovna</h5>
<div>
    <div class="for-players">
        První pohled na budovu odhaluje stopy plamenů. Černý
        uhel na mramorových stěnách sice už vybledl, ale stále je
        vidět, jak oheň polykal vše, co bylo uvnitř. Díky ohni už
        tato budova nemá ani střechu.
        <p>
            Uvnitř leží na zemi zbytky téměř tuctu mrtvých těl, na
            nich se rozpadají zbytky neshořelých polic a trámů. Ne
            všechno však shořelo, v jednom rohu si povšimnete několika
            knih a pergamenů…
        </p>
        <p>
            … Ani písmo na obálkách již není čitelné, a když vezmete do rukou pergamen, rozpadne se v prach.
        </p>
    </div>
    <p>
        Sem byli zahnáni všichni přeživší kněží a obyvatelé kláštera. Zde byli připoutáni k dřevěným lavicím a trýzněni.
        Když Mogovy pomocníky přestalo bavit jejich týrání, vylili
        na knihy i kněží většinu oleje, který našli v klášteře, a zapálili. Dveře i okna (z nichž do dnešních dnů
        nezůstalo pranic) zabednili, aby jimi kněží neutekli. Některé knihy jako
        zázrakem přežily, jsou však již nepoužitelné.
    </p>
</div>

<h5 id="Špitál">Špitál</h5>
<div class="for-players">
    Poblíž brány stojí rozložitá nízká budova. Má čtvercovou
    základnu, která je vystavěna kolem pokrouceného starého
    stromu, jenž vypadá, jako by odrážel, co se zde před desetiletími stalo.
    <p>
        Na zemi jsou ještě zbytky rozpadlých lůžek, která byla
        nejspíš určena k ukládání raněných.
    </p>
</div>

<h5 id="Lázně">Lázně</h5>
<div class="for-players">
    V této kamenné stavbě je místnost s vydlážděným jezírkem a
    studnou, vedle jiná s pecí a za ní několik dalších prázdných
    místností. Voda v jezírku je studená a plná spadaného listí.
</div>

<h5 id="Jídelna">Jídelna</h5>
<div class="for-players">
    Kdysi toto mohla být budova sloužící ke stravování mnichů
    i jejich oveček, které tu s nimi žily. Dlouhá budova obsahuje
    přípravnu jídla, lze tak usuzovat z několika převrhnutých kotlů na starém ohništi, a nejspíš jídelnu, které kdysi
    vévodily tři
    řady dlouhých stolů a lavic. Dnes už z nich mnoho nezbylo.
</div>

<h5 id="Sklepy">Sklepy</h5>
<div class="for-players">
    Hned za jídelnou je zrakům příchozích ukryta malá stavba.
    Je to vstup do klášterních sklepení. V této kamenné budově
    je jedinou výbavou starý, ze zdi utrhlý držák na pochodně.
    Dveře jsou vyrvané z pantů a leží na zemi.
    <p>Sklep pokračuje kousek pod zemí, ale pak je zavalen sutí. Dál se už dostat nedá.</p>
</div>

<h5 id="Cvičiště">Cvičiště</h5>
<div>
    Cvičiště je jen travnatý plácek, teď už dobře zarostlý. Kněží
    tu kdysi cvičili svá těla, ale postavám se to místo asi nebude
    zdát nijak zajímavé.
</div>

<h4 id="Klášter pod rouškou tmy">Klášter pod rouškou tmy</h4>
<div>
    Obyvatelé Potůčků varovali postavy, aby nezůstávaly v klášteře v noci. My ale známe dobrodruhy a víme, že se jen tak
    něčeho nezaleknou. Když někdo řekne: „Nezůstávejte v klášteře přes noc,“ dobrodruzi honem vyrazí do kláštera a
    nejlépe
    hned, než se rozední. Dá se tedy předpokládat, že se postavy
    v noci v klášteře ocitnou. Je to dokonce potřeba, jinak by
    nedokázaly vstoupit do krypty a získat Mogův amulet.
    <p>
        Mít dobrodruhy v noci na takovém místě, to je pro PJ
        skvělá příležitost, proto jim připravíme noc opravdu nezapomenutelnou.
    </p>
</div>

<h5 id="Setmění">Setmění</h5>
<div>
    Když se začne stmívat, měl bys i ty začít připravovat atmosféru noci. Můžeš zatáhnout závěsy, nebo ještě lépe, pokud
    je venku tma, zhasnout světlo. Zkus nechat svítit jen svíčku
    a pusť nějakou tajemnou hudbu.
    <p class="for-players">
        Už se stmívá. Vítr ve stěnách kláštera sílí a výrazně se
        ochladilo. Vidíte, jak rudý sluneční kotouč zachází za vrch,
        na kterém klášter stojí. Už i poslední paprsky uhasínají a
        den končí…
    </p>
    <p>
        Když dokážeš svůj hlas postupně tišit a nakonec už jen
        zašeptáš, hráči úplně ucítí ve své fantazii, jak se setmělo.
    </p>
</div>

<h5 id="Tma">Tma</h5>
<div>
    <div class="for-players">A na kraj padla tma.</div>
    <p>
        Pokud je v pokoji jen svíčka nebo lampička, zhasni ji jakmile dořekneš tuto větu. Nevadí, že nebudeš vidět na
        hráče ani do svých poznámek. Teď to chvíli zvládneš bez toho.
        Hráči neuvidí ani na sebe a možná se budou i trochu bát.
        A to je dobře, protože to my chceme. Úkolem PJ je vyvolávat
        v hráčích emoce, které utvářejí jejich představy. No a strach
        je emoce jako každá jiná, proč jej tedy nepoužít? Je k ničemu
        hráčům říkat: „Bojíte se.“ Musíš v nich ten strach opravdu
        vyvolat. Udělej všechno pro to, aby se doopravdy báli.
    </p>
    <p>
        Jde to a ani to není zase tak těžké. Až ucítíš, že jsou správně
        naladěni, můžeš pokračovat dál. Snaž se tu atmosféru neporu-šit. Když je v pokoji tma, hráči nic nevidí a musejí
        se domýšlet.
        Domýšlení znamená používat fantazii, a když hráči používají
        fantazii, představují si to, co chtějí nebo čeho se bojí. Což je
        přesně to, co nám hraje do noty. Ty jsi vypravěč, a aby tě tví
        posluchači poslouchali, musíš je umět udržet napjaté.
    </p>
    <p>
        Tady je ukázka popisu noci. Sám si jej změň, protože každá družina bude v noci v chrámu asi jinde a bude na noc
        jinak připravena. Sám jej můžeš i rozvést, pokračuj v popisu, dokud to bude mít na hráče nějaký vliv.
    </p>
    <div class="for-players">
        <p>
            Sedíte kolem rozdělaného ohně před opatovým domkem.
            Slyšíte, jak vítr zakvílí a ustane, aby za pár chvil zahučel
            chrámem znova. Skrz plameny ohně vidíte jen své tváře,
            nikoli však kolem sebe. Světlo vás sice oslňuje, ale teplo,
            které oheň vydává, je vám v chladné noci vhod.
        </p>
        <p>
            Když jednou zase vítr ztichl, slyšíte, jak ze skály nad vámi
            spadlo několik drobných kamínků. Ohlédnete se, ale kromě
            matného obrysu skály nevidíte nic…
        </p>
    </div>
</div>

<h5 id="Půlnoc">Půlnoc</h5>
<div>
    Obyvatelům Potůčků se zdají sny vždy kolem půlnoci.
    Když budou postavy nocovat v klášteře, je velká šance, že
    se budou zdát sny i jim. Jsou totiž velice blízko duchům,
    kteří ty strašlivé sny vyvolávají. V téhle fázi by bylo dobré,
    aby se alespoň jedné postavě zdál nějaký sen. Proto, kdyby
    to vypadalo, že se postavy nechystají spát, budeš si muset
    pomoct takovým malým podvodem. Prostě nech tu nejunavenější postavu zavřít oči a usnout. Je to jednoduché,
    únava ji zmohla natolik, že nevydržela bdít celou noc. Abys
    nevzbudil podezření, můžeš si párkrát sám pro sebe hodit
    kostkou. Když hráči nic nepoznají, nic se neděje.
    <p>
        Postavu, které se zdá sen, si odveď do jiné místnosti a tam
        jí patřičně vylič, co viděla. Vlastní popisy snu najdeš o kousek
        níž. Pokus se hráče přesvědčit, ať zahraje své probuzení. Řekni
        mu, ať si na své místo lehne a až budeš popisovat noc a hráči
        budou sledovat tebe, ať zavře oči a třese se a kroutí, jako by se
        mu něco zlého zdálo. Když si toho ostatní hráči všinou, asi jej
        budou chtít „jako“ vzbudit, pokud ne, stačí je jen vybídnout:
        „Zapojte se, ne?“ Ve chvíli, kdy někdo na spícího vztáhne
        ruku, ten se leknutím probudí a bude se to snažit rozdýchat.
    </p>
    <p>
        Taková scéna bude pro hráče zábavná a i oni se konečně
        budou muset pořádně zapojit do hry. Alespoň už si z tebe
        nebudou tropit šprýmy, když hraješ cizí postavy jen ty sám.
    </p>
    <p class="for-players">
        Je to už pár chvil, co vítr docela utichl. Sedíte u ohně a
        díváte se na sebe…
    </p>
    <p>
        Někdy v tuhle chvíli se začne „spící“ hráč probouzet ze
        sna, jak jsme popsali výše. Tato scéna bude dobrou zkušeností jak pro tebe, tak i pro hráče.
    </p>
    <p>
        Postava se začne probouzet a může začít vyprávět, co se jí
        zdálo. Ty ale nesmíš hráče nechat vůbec vydechnout, hraj
        dál a nepřestávej.
    </p>
    <p class="for-players">
        Vítr zase začal. Nepiští, nekvílí, je to, jako by vzdychal.
        Za vámi opět spadlo ze skály několik kamínků…
    </p>
    <p>
        Teď už by měli hráči zpozornět.
    </p>
    <p class="for-players">
        … Ze tmy před vámi se ozvalo zaskřípění…
    </p>
    <p>
        Ani tady nemusíš říkat, že se ozvalo zaskřípění. Stačí ten
        zvuk napodobit. Můžeš jim hrát i ty vzdechy. Takový kompletní zvukový doprovod půlnočního kláštera.
    </p>
    <p>
        Mluv potichu a po tmě přecházej po pokoji. To hráče
        zaručeně rozruší. Pak ze sebe najednou uprostřed věty zkus
        vydat ten nejstrašnější a nejhlasitější kvil, co dokážeš, a přitom přiskoč k hráčům. A věř, že je v tu chvíli
        máš strachy
        nalepené na protější stěně místnosti. Tohle s nimi zaručeně
        pohne, ať jsou natvrdlí, jak chtějí. Když se pak alespoň jednou nadechnou, pokračuj popisem.
    </p>
    <p class="for-players">
        Před tebou se ze tmy vynořila hrůzná postava, holá
        kostra, bez masa. Rozmachuje se na tebe svým zlomeným
        mečem. Braň se!
    </p>
    <p>
        Teď teprve můžeš rozžhnout svíčku nebo nějakou lampičku, aby tví hráči viděli na kostky a do osobních deníků.
        Pokud máte dobrou atmosféru, určitě nerozsvěcuj velké
        světlo. Tím bys všechnu pracně vyvolanou náladu jedním
        stiskem knoflíku rozprášil.
    </p>
    <p>
        Kostlivců může v noci přijít ještě několik, jak je ti libo.
        Nemělo by jich být ale moc, aby to postavy vydržely. Podruhé už nemusíš dělat to samé divadlo. Hráči už budou
        naladěni na boj a bát se zas nebudou.
    </p>
    <p>
        Když budeš někdy sám dělat podobnou scénu, vycházej
        z toho, že každý se bojíme toho, co nevidíme. Větší strach
        máme z toho, co na nás čeká za rohem, ne z toho, že proti
        nám běží nějaká příšera. Strach pramení z toho, že nevíme,
        jak můžeme reagovat, když ani nevíme na co. Jakmile se
        hráči dozvědí, co proti nim stojí, začnou řešit taktiku boje a
        různá řešení, ale bát se už nebudou.
    </p>
    <p>
        Půlnoc a několik nejbližších minut je jediná doba, kdy
        se dá dostat do krypty a v bezpečí z ní zase vyjít ven. Jak
        bylo vidět na slunečních hodinách, největší sílu má Aurion
        v poledne. Ráno a večer je slabý a o půlnoci nemá žádnou
        moc. Proto v tom okamžiku ani nemůže spálit vetřelce, kteří chtějí vejít dolů do krypty. Několik chvil po
        půlnoci však
        začne opět nabírat sílu, a to už není radno procházet přes
        vstup na schodiště.
    </p>
    <p>
        Vyrazí-li postavy v noci ke kryptě, nebude to pro ně zase
        tak jednoduché, budou opět muset přemoci svůj strach a na
        tobě je, abys je stále strašil.
    </p>
    <p>
        Pokud si hráči kreslili mapu, vezmi jim ji. Je tma a postavy
        nic pořádně nevidí, natož aby koukaly do mapy. Když se budou
        hráči ohrazovat, že postava si snad musí pamatovat, kudy šla,
        řekni jim: „Takže si to jistě taky pamatujete.“ Máloco si hráči
        (a hlavně PJ) užijí tak, jako bloudění v temném klášteře.
    </p>
    <div class="for-players">
        <p>
            Procházíte mezi stěnami chrámu. Nemůžete si pomoct,
            zdá se vám, jako by vás někdo sledoval. Opatrně našlapujete a nahlížíte za každý roh. Jak svíráte v rukách
            zbraně,
            přebíhá vám mráz po zádech. Na zemi uvidíte ležet jednu
            kostru; jen se postavit…
        </p>
        <p>
            …Blížíte se k chrámu. Z něj jsou slyšet podivné hlasy. Ty
            křičí, mluví i šeptají, ale jejich slovům nelze porozumět.
        </p>
    </div>
</div>

<h5 id="Rozednění">Rozednění</h5>
<div class="for-players">
    Na východním obzoru vidíte, jak se zpoza lesa derou první
    sluneční paprsky. Radostně se v očekávání díváte k východu. Už je po všem, slunce vyšlo a konečně již bude v
    klášteře zase klid.
    <p>
        Po probdělé noci jste unavení a ospalí. Nejradši byste si
        hned lehli a pospali si.
    </p>
</div>

<h5 id="Krypta">Krypta</h5>
<div>
    V kryptě jsou pochováni Aurionovi kněží a opati kláštera.
    Od jeho založení do masakru, který tu proběhl, se vystřídalo 8 kněží na pozici opata. Právě těchto 8 opatů a 4
    další významní kněží leží v sarkofázích dole v kryptě.
    <p>
        Postavy budou v kryptě nejspíš jen v noci, ale kdyby se
        náhodou stalo, že by zůstaly i přes den, celou kryptu prostoupí
        mdlé denní světlo. Až ze skály na povrchu vedou úzké tunely
        se zrcadly, které ve dne osvětlují celý vnitřek krypty. Za jasného počasí jsou vnitřní prostory plné slunečního
        světla.
    </p>
</div>

<img src="images/148.png" class="centered">

<h5 id="Schodiště">Schodiště</h5>
<div>
    Vstup do krypty vede po dlouhém kamenném schodišti.
    Hned jeho začátek nahoře u chrámu ochraňuje bůh Aurion
    svou mocí. Jedinou dobou, kdy se dá dolů a nazpět nahoru
    projít, je patnáct minut před půlnocí a po ní. Postavy mohou
    být dole nejvýše půl hodiny a nebo potom celý další den.
    Kdyby se pokoušely uniknout, popálí je Aurionův oheň.
    <p>
        Postavy by měly vědět, že dolů musejí jít o půlnoci. Pokud
        tam půjdou v jakoukoliv jinou část noci, spálí se stejně.
        Náhodou mohou dolů vstoupit hned po tom, co porazili kostlivce, ale to pak budou mít v kryptě málo času. Do
        krypty nemusejí postavy hned první noc, dokonce by to byla
        velká náhoda, kdyby se tam dostaly. Buď budou hráči chytří
        a zjistí, kdy se dá do krypty vstoupit, nebo na to nepřijdou a
        nějak nepřímo jim to může poradit Soria. Aby tuto hádanku
        rozluštili sami, mají několik indicií:
    </p>
    <ul>
        <li>Ponocný troubil půlnoc, když se zdál kovářově těhotné
            ženě sen.
        </li>
        <li>Sluneční hodiny zobrazují sílu boha Auriona v průběhu
            dne, z toho lze vyvodit, kdy je bůh nejslabší - o půlnoci.
        </li>
        <li>Sny a zvláštní věci se vždy dějí kolem půlnoci, to musí
            něco znamenat.
        </li>
    </ul>

    <p class="new-block">Postavy tedy vstupují dolů do krypty.</p>
    <div class="for-players">
        <p>
            Schody jsou tmavé, dole nesvítí žádné světlo. Pomalu se
            k nim přibližujete, ale necítíte již žádné teplo, uděláte další
            krok a stále nic. Jako by tam ta síla nebyla.
        </p>
        <p>
            Scházíte bez problémů dolů po schodech…
        </p>
    </div>
</div>

<h5 id="Předsálí Krypty">Předsálí Krypty</h5>
<div>
    <div class="for-players">
        Sejdete po schodišti a po několika krocích kamennou chodbou se dostáváte do první místnosti. Stojíte v kruhovém
        sálu s klenutým stropem, který má asi 7 metrů v průměru
        a jeho klenba dosahuje výšky 4 m. Na stropě je vyobrazeno
        slunce s paprsky, které sahají po stěnách až k podlaze, kde
        končí. Podél zdí jsou vyskládané malé svíčky, které planou
        jasným plamenem a osvětlují celou místnost.
        <p>
            Naproti sobě vidíte východ z této místnosti.
        </p>
    </div>
    <p>
        Svíčky, které v předsálí hoří, určují dobu, kdy je krypta
        otevřená. Až zhasnou, do příští půlnoci se z krypty nikdo
        nedostane.
    </p>
</div>

<h5 id="Modlitební místnost">Modlitební místnost</h5>
<div>
    <div class="for-players">
        Místnost je také kruhová, ale větší než ta předtím. Stejně jako
        ta předchozí má klenbu zdobenou motivy slunce a jeho paprsků. Zde nejsou žádné svíčky, které by tu svítily, je
        tu
        tma.
        <p>
            Uprostřed místnosti, přímo pod slunečním kotoučem, stojí mohutná mramorová socha, podobná té, kterou jste
            viděli
            rozbitou v chrámu. Místo aby muž držel kouli vypodobňující
            slunce v obou rukou, drží ji v majestátném gestu vy- zdvihnutou
            vzhůru. Při jeho výšce se koule téměř dotýká stropu.
        </p>
        <p>
            Přímo před ním je socha v životní velikosti, která klečí na jednom koleni se skloněnou hlavou. Ruce má volně
            položené na rukojeti meče, o který se lehce opírá.
        </p>
        <p>
            Za obří sochou, která nejspíš zosobňuje Auriona, je ukryt
            další východ. Tvůj zrak ale ještě upoutaly další sochy
            v místnosti. Po tvé pravé ruce stojí dva rytíři ve zbrojích
            s vlnitými obouručními meči. Po levé ruce pak stojí dva
            mudrci v dlouhých hábitech. Jeden z mudrců má na čele
            vytesanou čelenku s čirým kamenem.
        </p>
        <p>
            Předchozí místnosti zobrazovaly slunce a jeho sílu, zde
            si připadáte jako uvnitř příběhu. Ty sochy jsou jako živé,
            cítíte, že tu jsou s vámi.
        </p>
    </div>
    <p>
        Tato místnost sloužila k uctívání prvních mistrů. Sousoší
        uprostřed představuje symbolicky pasování Froderika Světlého na božího posla Auriona, samotným Aurionem
        (doopravdy se to nikdy nestalo, ale kněží v to věřili). Ostatní čtyři
        sochy jsou pak další Aurionovi kněží. Při podrobném prozkoumání lze odhalit zašlá jména na deskách pod so-
        chami.
    </p>
    <p>
        Aurionovi válečníci se jmenovali Nevrin Zin a Dapot
        Ostrovan, mudrci pak Netěv Moudronoš a Izar Znalý.
    </p>
    <p>
        Kámen, jenž má jeden mudrc v čelence, osvětluje ve dne
        celou místnost. Světlo, které k němu přichází v jediném
        paprsku z vrcholu klenby, se rozptýlí všude kolem. Tento
        zvláštní nerost má kouzelnou vlastnost. Kdo se skrz něj
        podívá, uvidí vzdálené věci blíž, než opravdu jsou. Je to
        takový magický dalekohled.
    </p>
</div>

<h4 id="Krypta veleknězů">Krypta veleknězů</h4>
<img src="images/148.png" class="float-right">
<div>
    <div class="for-players">
        Projdete pod nohama obří sochy a chodba brzo vyústí do
        dalšího sálu. Vidíš zde mnoho sarkofágů, ale sál je tak dlouhý, že nedokážete dohlédnout na druhou stranu.
        Procházíte sálem a najednou uvidíte, že se ze tmy vynořila postava.
        <p>
            Běží od vás, na druhý konec sálu…
        </p>
    </div>
    <p>
        Místnost je široká asi 7 metrů a na délku může mít skoro
        40 metrů. Uprostřed stropu je opět namalováno slunce.
    </p>
    <p>
        V tomto sálu jsou ostatky všech představených kláštera a
        čtyř svatých, kteří zemřeli ještě před jeho založením. Zatím
        je zde 12 sarkofágů na vzdálenější straně sálu, v tomto pořadí
        (jména zemřelých jsou vytesána do náhrobních kamenů):
    </p>
    <p>Nevrin Zin (2628-2684)</p>
    <p>Dapot Ostrovan (2622-2684)</p>
    <p>Netěv Moudronoš (2616-2688)</p>
    <p>Izar Znalý (2626-2692)</p>
    <p>Dainom Slepý (2632-2714)</p>
    <p>Sečmír Ladný (2649-2715)</p>
    <p>Brzorád Klidný (2677-2718)</p>
    <p>Rekep Stavoslav (2686-2721)</p>
    <p>Elianom Spanilá (2688-2728)</p>
    <p>Hrdomil Silný (2678-2735)</p>
    <p>Dalian Snivý (2694-2739)</p>
    <p>Maram Orlonos (2699-2744)</p>
    <p>
        Nápisy na sarkofázích a na podstavcích soch jsou jediné,
        které se v chrámu nalézají. Aurionovi kněží nikdy žádný
        text do zdí chrámu nevytesali. Jsou psány arvedanštinou
        (to je na Asterionu velmi starý jazyk, jehož základy ovládají zpravidla pouze učenci). Opět můžeš použít nějaký
        jiný
        jazyk, důležitá je však jeho starobylost a výjimečnost, takže
        postavy na prvních úrovních přečtou a porozumí nanejvýš vlastním jménům. Jestliže s nimi toto dobrodružství
        budeš hrát tehdy, když už budou zkušenější a znalé starých
        jazyků, můžeš jim odhalit i význam přídomků. Podobně je
        tomu s letopočty - pokud v družině nebude zloděj s mistrovskou schopností Vnitřní hodiny (tedy na dost vysoké
        úrovni) nebo postava s velmi dobrými znalostmi světa, nic
        jim neřeknou.
    </p>
    <p>
        Otevřít kterýkoliv sarkofág v kryptě je velmi těžké a pro
        pár postav zhola nemožné.
    </p>
</div>

<h5 id="Krypta Froderika Světlého">Krypta Froderika Světlého</h5>
<div>
    <div class="for-players">

        …Vydali jste se za postavou. Proběhnete celým sálem až
        na konec, kde je další vchod. Místnost je osvětlena denním
        světlem a když nahlédnete dovnitř, zůstanete stát jako přimražení.
        <p>
            Uvnitř stojí dvě poloprůhledné postavy. Muž v bílém,
            krví zbroceném hávu, s blonďatými vlasy, drží v ruce meč
            a napřahuje se. Druhý je tmavý, jeho šedivá kůže vás bije
            do očí. V ruce drží obrovskou zahnutou zbraň, s níž se kryje
            útoku.
        </p>
        <p>
            Kněz v bílém rouše se opět napřáhl a sekl. Jeho nepřítel však odrazil jeho zbraň a mocným úderem s ním
            mrštil o
            stěnu. Pak přiskočil, jeho temně černé oči zasvítily a
            jeho zahnutá čepel zasvištěla vzduchem. Na poslední chvíli
            odsekl kněz rubem meče nepřítelovu zbraň a ťal.
        </p>
        <p>
            Do vzduchu se vzneslo pár kapek krve a vy vidíte, jak
            se šedá hlava kutálí po podlaze. Kněz sebral ze země zlatý
            amulet, jenž se svezl z uťatého krku, a vložil jej do jakési
            skříňky nad sarkofágem. Pak z ní vyloupl dlaždici a roztříštil ji o zem.
        </p>
        <p>
            Opíraje se o meč zakřičel: „Aurione, vezmi si mě k sobě!
            Seber moji sílu a za ni chraň toto místo!“ Pak se svezl na
            zem, jeho meč zazvonil a světlo zhaslo…
        </p>
    </div>
    <p>
        Pokud by chtěly postavy jakkoliv zasáhnout, nemohou.
        To, co vidí, jsou jen jejich představy, skutečně se to neděje,
        ale to ony nevědí.
    </p>
    <div class="for-players">
        <p>
            Stojíte na kraji kruhové místnosti. Uprostřed majestátně
            a tiše stojí kamenný sarkofág a vedle něj leží dvě těla. Tělo
            kněze leží na zemi bez života, vypadá, jako by spal. Jeho
            roucho a zlaté vlasy jsou zčernalé zaschlou krví. U jeho
            ruky leží zlatem zdobený meč. Není však lesklý, krev, která
            na něm ulpěla, jej zbavila jeho záře.
        </p>
        <p>
            Druhý muž, jehož kůže
            je popelavě šedá, má přes kroužkovou
            košili oblečenou tvrzenou kůži. Jeho zbraň i hlava leží opodál.
        </p>
        <p>
            Vedle nich jsou rozsypány střepy rozbité dlaždice.
        </p>
        <p>
            Nad jediným sarkofágem je nádherný obraz - postava
            v bílém, zářivém rouše k vám napřahuje ruce a zpoza ní
            vystupuje zlaté slunce…
        </p>
    </div>
    <img src="images/149.png" class="float-right">
    <p>
        Byť došlo k souboji už před spoustou let, obě těla vypadají
        stále, jako by právě zemřela.
    </p>
    <p>
        Pokud se postavy pokusí opět postavit dlaždici na místě,
        kde byla původně zasazena, otevře se jim skříňka s Mogovým amuletem.
    </p>
    <p>
        Obrázek samotné dlaždice najdeš na této straně. Okopíruj si jej a rozstříhej na několik dílů, ne moc velkých,
        aby nebylo příliš lehké obrazec sestavit, ale zase ne moc malých,
        aby to vůbec sestavit šlo. Mysli na to, že postavy na to mají
        maximálně půl hodiny. V kryptě už nějakou dobu jsou,
        a tak jim nezbude víc než deset minut.
    </p>
    <p>
        A aby to nebylo tak jednoduché, ještě to hráčům ztížíme.
        Když vezmou jeden střep a dají jej na dvířka schránky, bude
        tam držet. Ovšem jen do doby, než se ozve nějaký hluk.
        Jakmile například někdo promluví, sestavená dlaždice se
        rozsype a je nutno začít znovu.
    </p>
    <p>
        Až budou hráči dlaždici skládat, postav se k nim a vždycky, když některý z nich promluví, všechno jim zamíchej.
        Když to tak uděláš několikrát, mělo by jim dojít, že by měly
        být potichu. Mezitím si hlídej čas, který nad tím stráví.
        Svíčky v předsálí nemilosrdně dohořívají.
    </p>
    <p>
        Kromě těl leží na zemi dvě zbraně. Bahrúk bojoval svou
        těžkou šavlí a kněz zlaceným jedenapůlručním mečem.
        Kolem hlavice, jílce a záštity na knězově meči se vinou jemné zlaté nitky. Různě se kroutí a proplétají v krásné
        obrazce.
        Zlata na něm ale není moc, proto za něj postavy neutrží
        u běžného obchodníka o mnoho více než za podobný obyčejný meč. Znalec nebo sběratel může zaplatit i větší sumu,
        to už záleží na tobě. Když meč popíšeš dostatečně přitažlivě, nebudou jej chtít postavy ani prodat, a tak ani
        nebudeš
        muset řešit jeho cenu.
    </p>
</div>