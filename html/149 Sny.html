<h3 id="Sny">Sny</h3>
<div>
    Do doby, než stráví postavy noc nahoře v klášteře, se budou
    sny zdát jen několika obyvatelům Potůčků. Když budou
    postavy nocovat, začnou se zdát hrůzné sny i některým
    z nich. Vždy, když budeš hráči popisovat sen, vezmi si jej
    stranou, aby to ostatní neslyšeli. Jen ať jim on sám pak řekne, co ve snu spatřil.
    <p>
        První noc se sny budou zdát jen těm slabým a unaveným a
        u těch se v dalších nocích začnou rozvíjet. Od chvíle, kdy se
        bude postavě zdát první sen, už nebude mít jedinou klidnou
        půlnoc.
    </p>
    <p>
        Sny vyvolává v lidech síla, která je stále ještě uvězněna
        v klášteře. Když došlo k napadení kláštera, nashromáždila
        se tu spousta zlých a bolestných emocí, které se teď snaží
        skrze sny dostat ven. Proto by to, co se bude v noci postavám zdát, neměla být žádná procházka růžovou zahradou.
        K dořešení dobrodružství sny přímo nevedou, ale jsou zajímavým zážitkem. Však uvidíš sám.
    </p>
    <p>
        Nauč se hráčům vsugerovávat pocity, které chceš. Když
        jim popíšeš sen, měli by se nějak cítit. Nestačí jim jen říct:
        „Máš strach.“ Ten pocit musíš umět doopravdy vyvolat.
        Není na tom nic těžkého. Když se díváš na horor, taky se
        bojíš, když na román, je ti teskno nebo se raduješ z hrdinova
        úspěchu. Tady jsi ty režisér a záleží na tobě, jaký film hráčům předložíš.
    </p>
    <p>
        Pokud se ti to podaří, nebudou z té noci celé paf jen
        postavy, ale i hráči. A to přece chceš, nebo ne?
    </p>
    <p>
        Sny jsme rozdělili do několika stupňů, podle toho, kolikátou noc se budou zdát. Obyvatelům Potůčků se zdají jen
        sny
        podobné těm, co postavy zažijí v klášteře hned první noc.
    </p>
    <p>
        Sny dohromady skládají jeden příběh a každý si jím musí
        projít postupně od začátku. Protože se různým postavám
        začnou sny zdát různě, budou i v jiných fázích snového příběhu. Měl bys vědět, že sny se zdají od noci v
        klášteře den
        co den každou půlnoc, i když jsou pak postavy kdekoliv
        jinde.
    </p>
    <p>
        Některé sny ti tu popíšeme, ale žádný sen se nikdy nezdá
        dvakrát, každý je úplně jiný, proto si budeš možná muset
        další vymyslet.
    </p>
</div>

<h4 id="Noc první">Noc první</h4>

<h5 id="Přepadení">Přepadení</h5>
<div class="for-players">
    Otevřeš oči a rozmazaně vidíš kolem sebe stěny kláštera.
    Nejsou však zbořené, jsou vcelku, vidíš před sebou celou
    klenbu chrámové lodi. Podíváš se na ruce a ty halí bílý háv.
    <p>
        Najednou uslyšíš výkřik, otočíš se a vidíš, jak branou
        s křikem vbíhá spousta ozbrojenců. Obracíš se a chceš utéct.
        Před tebou se však objeví ošklivá zešedlá tvář. Chceš úlekem vykřiknout, ale nemůžeš, nemůžeš se ani nadechnout.
        Vidíš, jak se chlap před tebou rozmáchl a ťal…
    </p>
    <p>
        Padáš pomalu na záda k zemi a tvé zavírající se oči vidí
        spršku krve, která se vznesla z tvé rány…
    </p>
    <p>
        Když dopadneš, okamžitě se probudíš a prudce se nadechneš. Dlouho to pak ještě nemůžeš rozdýchat.
    </p>
</div>

<h5 id="Souboj">Souboj</h5>
<div class="for-players">
    Slyšíš křik, ale nic nevidíš. Víš, že v ruce třímáš zbraň, poslepu s ní však nedokážeš bojovat. Konečně se ti vrátil
    zrak.
    <p>
        Před sebou vidíš velkého hrůzného chlapa. S křikem se
        rozběhneš proti němu, zbraň napřaženou.
    </p>
    <p>
        Tneš! Minul jsi svůj cíl. V malém okamžiku cítíš ostrou
        bolest v zádech. Neudržíš se na nohou a padáš tváří do
        bahna.
    </p>
</div>

<h5 id="Ve zvonici">Ve zvonici</h5>
<div>
    Otevřeš oči a před sebou vidíš rozmazaný obraz. Z dálky
    slyšíš křik. Když konečně zaostříš svůj pohled, vidíš, že jsi
    na vysoké věži a pod tebou leží celý klášter. Lidé dole pobíhají a křičí. Bránou přichází dovnitř spousta
    ozbrojenců.
    Víš, co máš dělat, s jistotou sáhneš po provaze a oběma
    rukama za něj zatáhneš.
    <p>
        Bim, bam, zazní první údery zvonu. Taháš a zvoníš, seč
        jen dokážeš.
    </p>
    <p>
        Najednou jsi ucítil ostrou bolest v krku. Pohneš hlavou a
        poslední, co spatříš, jsou opeřené letky šípu…
    </p>
</div>

<h5 id="Upálení">Upálení</h5>
<div>
    Cítíš své tělo, jak jej spalují plameny. Prudce otevřeš oči a
    vidíš, jak všude kolem tebe je vše v plamenech. Jsi připoután silným provazem k lavici, na které sedíš, a nemůžeš se
    hnout. Oheň hladově šplhá po tvém šatu, zdobeném krví a
    špínou.
    <p>
        Zavíráš oči a myslíš na vše, co utvářelo tvůj život. Myslíš
        na dětství, na svou první lásku, na svůj příchod sem.
    </p>
    <p>
        Ne, oheň tě sžírá, již není nic jen on, není nic než bolest
        a žár.
    </p>
    <p>Z toho se udýchaný s křikem probudíš.</p>
</div>

<h4 id="Noc druhá">Noc druhá</h4>

<h5 id="Útěk">Útěk</h5>
<div class="for-players">
    „Néééé, mami, nechci!“ Plačící dětský křik se ti rozléhá
    hlavou.
    <p>„Musíš jít, běž!“ odpovídáš tomu hlasu. „Utíkej!“</p>
    <p>
        Tvůj zrak se rozjasňuje, skrz uslzené oči vidíš malého
        chlap-ce. Je mu sotva deset. Jste spolu skrčeni za hustým
        keřem.
    </p>
    <p>„Běž!“ řekneš tónem, o kterém se nedá diskutovat.</p>
    <p>Chlapci vyhrknou slzy a rozběhne se k bráně.</p>
    <p>Sevřeš pevně motyku a s křikem se rozběhneš proti černooděncům.</p>
</div>

<h5 id="U brány">U brány</h5>
<div class="for-players">
    Pomalu otvíráš oči. Z dálky k tobě doléhají tlumené údery klepadla. Zvedneš hlavu a rozhlédneš se po travnatém
    nádvoří, kolem sebe máš jen kamenné stěny. Vstaneš ze staré
    židle a jdeš otevřít vrata od brány. Zapadající slunce tě na
    chvíli oslepí, když se přehoupne přes velkou bílou klenbu, za
    níž se skrývalo. Zatřepeš hlavou, ale to již bereš za vrata.
    <p>
        Ve chvíli, kdy odsuneš jedno z křídel, uvidíš vysokého
        muže v šedém plášti s kápí. Slunce svítí přímo na něj, ale
        přes stín kápě mu nevidíš do tváře. Cizinec s rukama za
        zády se lehce ukloní a pronese hlubokým hlasem: „Může
        poutník požádat o přístřeší?“
    </p>
    <p>Ty nečekáš a odpovíš: „Zajisté, vítej. Přicházíš z daleka?“</p>
    <p>Hlas chladnější než led odpoví: „Zdaleka…“</p>
    <p>
        Náhle pocítíš ostrou bolest v hrudi. Bolestí vydechneš a
        leknutím otevřeš oči…
    </p>
</div>

<h5 id="Zpráva">Zpráva</h5>
<div class="for-players">
    Sceluje se ti rozmazaný obraz chrámových stěn. Podíváš se
    na sebe, máš nějak strašně blízko k zemi, na sobě jen košili
    a kalhoty a jsi bosá. V ruce držíš nějaký smotek papíru a
    utíkáš nahoru k domku.
    <p>
        Zaklepeš na dveře, ty se otevřou a z nich vystoupí muž
        v bílém šatu, blond vlasy a bradka (stejný popis, jako mrtvola v kryptě - ale to jí samozřejmě neřekneš).
        Připadáš si
        před ním strašně malá. Nedívá se však na tebe, hledí přes
        tvé rameno do dáli.
    </p>
    <p>
        Otočíš se a v úleku se ti zastaví dech. Klášter je v plamenech, slyšíš výkřiky umírajících, cítíš jejich bolest
        a strach.
        Do očí ti vytrysknou slzy a ty padáš na kolena…
</div>

<h4 id="Noc třetí">Noc třetí</h4>

<h5 id="Útok">Útok</h5>
<div class="for-players">
    Stojíš na válečném poli. Kolem spousta spolubojovníků. Jsi
    oděný do tvrdé kůže, v pravé ruce svíráš meč, v levé štít.
    <p>
        „Útok!“ zakřičíš ze všech sil svým hlubokým hlasem a
        rozběhneš se do nepřátelské vřavy. Napřáhneš se a s výkřikem rozetneš prvnímu nepříteli hlavu. Když meč dopadne,
        vytrhne tě ta rána ze sna…
    </p>
</div>

<h5 id="Aréna">Aréna</h5>
<div class="for-players">
    Stojíš v kruhu, kolem tebe spousta odporných chlapů s šedivou kůží. Tvá holá hruď se zvedá s každým prudkým
    nádechem. V ruce svíráš oštěp a třeseš se dychtivostí. Čekáš a
    hledáš svého soka.
    <p>
        Už přišel. Obrovský chlap, hora svalů, přes oko bílou jizvu. V rukou třímá ohromnou palici. Postavíš se do
        bojového postoje a ostře nabíráš do plic vzduch.
    </p>
    <p>
        Rozběhneš se a bodáš. Nic, minul jsi. Další útok, málem
        jsi neuskočil před jeho ránou. Bod a odskok, opět bod. Palice přistála kousek vedle tebe. Ten obr už zuří, z
        tlamy mu
        kapou sliny jako hladovému psu.
    </p>
    <p>
        Bodl jsi a zasáhl. Oštěp zajel hluboko. Obr vyprskl svou
        vlastní krev. Zabral jsi a vyrval svou zbraň.
    </p>
    <p>Vtom ses vítězně probudil.</p>
</div>

<h4 id="Noc čtvrtá (Před záchranou Sorie)">Noc čtvrtá (Před záchranou Sorie)</h4>

<h5 id="Proměna">Proměna</h5>
<div>
    Tento sen by měla noc před záchranou Sorie prožít alespoň jedna z postav. Sen je výjevem z doby, kdy už jednou
    Mog musel nechat svým nositelem zabít dívku, stejně jako
    to chce udělat Sorii.
    <div class="for-players">
        <p>
            Otevřeš oči a v mlžném oparu před sebou vidíš na kolenou klečící uplakanou dívku. Třese se a strachem svírá
            pěsti. Zmáčené a špinavé kdysi světlé vlasy jí spadají do tváře
            a otírají z ní krůpěje krve.
        </p>
        <p>
            Je ti zle, sám se třeseš. V pravé ruce držíš dýku a díváš se
            na tu mrchu před sebou. Chytneš ji za vlasy a podíváš se jí
            do tváře. Její oči jsou zavřené, ale rty se svírají, ještě žije.
        </p>
        <p>Pomalu jí přikládáš dýku ke krku. Řízneš?</p>
    </div>
    <p>Pokud hráč odpoví ANO, přečti mu toto:</p>
    <div class="for-players">
        <p>Přitlačíš a potáhneš čepelí. Hrdlo dívky se rozevře a její
            oči se na tebe smutně podívají. Odhodíš ji pryč, už se na
            to nemůžeš dívat. Nadechneš se, cítíš, jak v tobě roste síla.
            Nadechneš se podruhé a vítězně zařveš.</p>
        <p>S tím samým zlověstným křikem se probudíš.</p>
    </div>
    <p>Je li odpověď NE, je druhá část snu o trochu jiná:</p>
    <div class="for-players">
        <p>Nechceš to udělat, dlouho držíš čepel na jejím krku. Stále
            ji však nedokážeš dát pryč. Najednou přitlačíš a potáhneš
            čepelí. Hrdlo dívky se rozevře a její oči se na tebe smutně podívají. Odhodíš ji pryč, už se na to nemůžeš
            dívat.
            Nadechneš se, cítíš, jak v tobě roste síla. Nadechneš se
            podruhé a vítězně zařveš.
        </p>
        <p>S tím samým zlověstným křikem se probudíš.</p>
    </div>
</div>

<h5 id="Další noci">Další noci</h5>
<div>
    Postavy by měly bez problémů projít dobrodružstvím za
    kratší dobu, než je pět a více nocí. Pokud se to ale natáhne,
    měl by snový příběh pokračovat. Měl by zobrazovat to, co
    Mog zažil daleko před tím, než se to všechno událo. To už
    necháme na tobě.
    <p>
        Jakmile se kněžka Soria vrátí zpět do kláštera, sny už se
        nikomu zdát nebudou.
    </p>
</div>

<img src="images/delimiter.png" class="delimiter">

<h3 id="Události">Události</h3>
<div>
    Data jsou udána v tzv. Královském letopočtu, který se
    v současné době na Asterionu používá. (Naopak narození
    a úmrtí Aurionových kněží na nápisech v kryptě jsou datována podle tzv. Starého letopočtu, jenž začíná 5010 let před
    Královským letopočtem.) Můžeš si ale samozřejmě vymyslet
    i jakoukoli jinou dataci, která ti bude více vyhovovat.

    <div class="new-block">
        <p>-2299 - Založení kláštera</p>
        <p>-2178 - Zničení kláštera; uvěznění démona</p>
        <p>840 - Založení Potůčků</p>
        <p>851 - Příchod Sorie a Kalima do Potůčků</p>
        <p>855 - Současnost</p>
    </div>
</div>

<h4 id="Nedávné události">Nedávné události</h4>
<div>
    Uvedená čísla vyznačují, před kolika dny vzhledem k příchodu postav do Potůčků se něco stalo.
    <div>
        12 - Zirkova banda prohledává jezírko s „potopeným chrámem“
    </div>
    <div>
        11 - Setkání bandy a Moga
    </div>
    <div>
        10 - Banda si nechala podkovat a vyměnit koně; únos Sorie
    </div>
    <div>
        9 - Orbek vykradl Drobíka
    </div>
    <div>
        3 - Orbek vykradl Drobíka a Lišku
    </div>
    <div>
        0 - Orbek vyjíždí do chrámu; přicházejí postavy
    </div>
</div>

<h4 id="Konec prvního sezení">Konec prvního sezení</h4>
<div>
    Pokud před sebou nemáte nejmíň celé odpoledne, bylo by
    dobré ukončit hru. Protože mají hráči v tuto chvíli spoustu
    otázek, zůstanou napjatí i do příští hry a budou se na ni
    těšit. Je to jako s televizním seriálem. Ten taky končí v tom
    nejnapínavějším momentu, aby se diváci koukali i příště.
</div>