<h2 id="Bohové">Bohové</h2>

<div>
    Postavy se mohou v průběhu celého dobrodružství o bohy
    zajímat, proto jsme sem uvedli jejich krátký popis, abys
    nemusel všechno vymýšlet spatra. Jsou to jen ukázky, ale
    jestli ti záleží na jejich lepším pochopení, můžeš sáhnout
    po světě Asterionu a modulu Vzestup temných bohů. Pro
    potřeby tohoto dobrodružství by ti však mělo to málo, co si
    přečteš níže, bohatě stačit.
    <p>
        Nevzdělaní obyvatelé toho o bozích moc nevědí. Znají je
        jmény a vědí, že Aurion nosí na svých bedrech slunce a že
        Estel jim odpomůže od všeho zlého. Obyvatelé se modlí ke
        svým bohům a o svátcích jim někteří přinášejí i oběti. Řeči
        o bozích se většinou poměrně liší od pravdy, ale tu v Potůčcích a blízkém okolí kromě Sorie stejně nikdo nezná.
    </p>
    <p>
        O bozích mohou zasvěceně vyprávět jen kněží a někteří jiní učenci. Soria ví o bozích dost, a pokud se jí budou
        postavy ptát, může s nimi toto téma probírat. Pro dobrodružství není znalost bohů nijak zvlášť důležitá, proto
        jsme
        tuto kapitolu uvedli až nakonec.
    </p>
</div>

<h4 id="Aurion - Pán slunce">Aurion - Pán slunce</h4>
<div>
    Ideální představitel boha principu Života. V jeho atletické
    postavě se odráží aktivita, v jemně řezané tváři pak vášeň.
    Mezi bohy jeho panteonu by se jen těžko hledal lepší zástupce odvahy (snad jen Gor - Rytíř by se mu mohl rovnat
    či
    jej dokonce předčit). Aurion je vždy oděn do těch nejhonosnějších látek, které však nesmějí zakrývat jeho mužnou
    postavu. Proto na sobě mívá jen lehký šat.
    <p>Jeho kněží ovládají zázračné schopnosti <a href="#principy_boha">principu Života</a>.
        Zároveň se mezi nimi šíří všeobecné přesvědčení, že krása
        duše vychází z krásy těla a naopak. Proto se všichni oddávají důkladnému tréninku těla a boji. Boj neprovozují
        pouze
        jako fyzické cvičení, ale hlavně jako prevenci proti služebníkům temných bohů.
    </p>
</div>

<h4 id="Estel - Panna">Estel - Panna</h4>
<div>
    Tak jako je Aurion typickým příkladem boha principu Života, je Estel dokonalou standartou Dobra. Panna se jí
    neříká mezi prostým lidem jen tak, její vzhled je plný nevinnosti.
    Na tuto mladou dívenku jako by nepadal vůbec osud světa.
    Miluje všechny i s nimi soucítí. Je patronkou léčení a klidu v duši. Oděna chodí v lehkých zelených šatech,
    které jí
    nebrání v dlouhém tančení, skrytém lidským zrakům.
    <p>Její kněžky ovládají zázračné schopnosti <a href="#principy_boha">principu Dobra</a>.</p>
    <p>
        Smyslem života kněžek Estel (tzv. Estelinek) je léčení a
        šíření dobra mezi lidmi. Estelinky studují a slouží většinou
        při špitálech a lazaretech, které většinou samy spravují.
    </p>
</div>